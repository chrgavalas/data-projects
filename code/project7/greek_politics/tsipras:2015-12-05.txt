Κυρίες και κύριοι συνάδελφοι, θα ήθελα να ξεκινήσω την παρέμβασή μου για τον προϋπολογισμό με μια αναφορά στις τελευταίες εξελίξεις που έχουν να κάνουν με το προσφυγικό, ένα εξαιρετικής σημασίας θέμα, εθνικής σημασίας θα έλεγα και το κάνω αυτό διότι με θλίψη και αγανάκτηση παρακολουθώ τις τελευταίες μέρες για μία ακόμη φορά την προσπάθεια υπονόμευσης της χώρας. 
Αυτήν τη φορά ανακαλύφθηκε η σίγουρη «αποπομπή» μας -έτσι έγραφαν σε όλους τους τόνους συγκεκριμένα μέσα ενημέρωσης- όχι από την Ευρωζώνη, αλλά από τη Συνθήκη του Σένγκεν. Είδαμε πρωτοσέλιδα ότι το Grexit ξαναήρθε, ότι μας διώχνουν από την Ευρώπη, ότι η Ελλάδα δεν τηρεί τις υποχρεώσεις της για τους χώρους πρώτης υποδοχής των προσφύγων. Και βεβαίως, κάποιοι τα διακίνησαν όλα αυτά, κάποια κέντρα στο εξωτερικό, από χώρες μάλιστα που κτίζουν τείχη και φράχτες.
Αλλά και κάποιοι τα αναπαρήγαγαν εδώ, δυστυχώς, πρώτοι σε αυτήν εδώ την Αίθουσα, πριν καν συνειδητοποιήσουν τι ακριβώς συμβαίνει, φαντάζομαι και πριν καν επικοινωνήσουν με τον αρμόδιο επίτροπο, τον Έλληνα επίτροπο, με τον οποίο η Κυβέρνηση είναι σε καθημερινή επαφή, όχι για να υπηρετηθεί, εξυπηρετηθεί κάποιο μικροκομματικό συμφέρον, αλλά το εθνικό συμφέρον. Δυστυχώς πρώτοι οι Βουλευτές της Νέας Δημοκρατίας αναπαρήγαγαν σε αυτήν εδώ την Αίθουσα, αποδεχόμενοι τα πιο ακραία σενάρια, ότι η χώρα ορθώς εγκαλείται και ότι η χώρα βγαίνει από την Σένγκεν. 
Και αναρωτιέμαι, κυρίες και κύριοι συνάδελφοι, διότι στην προχθεσινή, στην προ μίας εβδομάδας σύνοδο των πολιτικών Αρχηγών ο εκπρόσωπος της Νέας Δημοκρατίας εκεί, ο κ. Πλακιωτάκης, διετύπωσε την άποψη ότι η Νέα Δημοκρατία δεν συμφωνεί με τη δημιουργία των κέντρων υποδοχής στα νησιά μας.
Και ήρθε βέβαια εχθές Παρασκευή η Σύνοδος των Υπουργών Εσωτερικών της Ευρωπαϊκής Ένωσης και διέψευσε όλα αυτά τα σενάρια. Και βεβαίως διέψευσε και τα κάθε λογής «παπαγαλάκια».
Οι Υπουργοί Εσωτερικών της Ευρωπαϊκής Ένωσης, αυτοί δηλαδή που σύμφωνα με τους κινδυνολόγους θα μας έδειχναν την πόρτα της εξόδου από την Σένγκεν, όχι μόνο δεν έπραξαν αυτό, αλλά έδωσαν συγχαρητήρια στην Ελλάδα για τη διαχείριση των προσφυγικών ροών. Έκαναν μάλιστα ορισμένοι και αυτοκριτική, ότι αν κάποιοι δεν εφαρμόζουν τα συμφωνηθέντα, είναι κάποιες χώρες που κτίζουν τείχη και φράχτες γιατί αυτή είναι η αντίληψή τους για την Ευρώπη και δεν υλοποιούν, δεν προωθούν το σχέδιο μετεγκατάστασης προσφύγων προς τις χώρες αυτές.
Μάλιστα, ορισμένες χώρες, μεταξύ τους και η Γερμανία, κατανόησαν, έστω με καθυστέρηση, και στήριξαν την πρόταση της Ελλάδας για απευθείας μετεγκατάσταση-υποδοχή προσφύγων από την Τουρκία προς τις Ευρωπαϊκές χώρες, ενώ η δήλωση του αρμόδιου Υπουργού Προεδρίας της Ευρωπαϊκής Ένωσης, του κ. Άσελμπορν, ότι η Ελλάδα αναλαμβάνει την ευθύνη της φύλαξης των ευρωπαϊκών συνόρων έβαλε τέλος, ελπίζω οριστικό, στα ακατανόητα αυτά σενάρια, που μαζί με τους πιο αντιδραστικούς κύκλους κάποιων κρατών-μελών προωθήθηκαν δυστυχώς και στη χώρα μας.
Και εδώ θέλω να αναρωτηθώ, διότι με μεγάλη έκπληξη διαπίστωσα ότι, καλά σε όλα τα άλλα, θα πούμε γι’ αυτά αργότερα, αλλά και σε αυτό το θέμα η Αξιωματική Αντιπολίτευση, θεσμικός πυλώνας του πολιτικού συστήματος, δεν μπόρεσε -μοναδικό κόμμα από όσα συμμετείχαν στη σύνοδο των πολιτικών Αρχηγών- να βρει σημείο ταύτισης και εθνική γραμμή σε ένα κρίσιμο εθνικό θέμα; Κι όμως, ακόμα και σε αυτό το θέμα διαφοροποιηθήκατε. 
Εντάξει, λοιπόν, αυτοί που έχουν στόχο, έχουν λόγο να βάζουν την Ελλάδα στο στόχαστρο. Εντάξει και τα κάθε λογής συγκροτήματα της διαπλοκής, που τώρα ξεψυχούν και πιάνονται από το καθετί, αναδεικνύουν με πηχυαίους τίτλους ότι δεν τους ενδιαφέρει το εθνικό συμφέρον και νοιάζονται γι’ άλλα. Αναδεικνύουν μάλιστα ότι η Ελλάδα -πρότυπο αλληλεγγύης τούτες τις στιγμές ο ελληνικός λαός, οι νησιώτες μας- είναι λέει «αφρικανική χώρα». Εντάξει όλοι αυτοί, αλλά κι εσείς; Θα έλεγα ότι σε τέτοια ζητήματα εθνικής ευθύνης απαιτείται περισσότερη υπευθυνότητα. 
Ακούσαμε την ομιλία του υπηρεσιακού σας Προέδρου με μεγάλη προσοχή και βλέπω ότι και στην ομιλία του Υπουργού των Οικονομικών, αλλά και στη δική μου παρεμβάλλεστε.
Κατανοώ, λοιπόν, ότι βρίσκεστε σε μια διαδικασία ατέρμονη -δυστυχώς για τη χώρα, όχι για εσάς- εσωκομματική. Όμως, υπάρχουν και κάποια όρια. Εκεί που υπάρχει περιθώριο για τη χώρα, να διαφωνούμε. Εκεί, όμως, που υπάρχει ύψιστο ζήτημα εθνικής ευθύνης, η διαφωνία είναι πολυτέλεια. Και πείτε μας επιτέλους, που ακριβώς και σε τι διαφωνείτε. Θέλετε ή δεν θέλετε να εκπληρώσει η χώρα τις διεθνείς της υποχρεώσεις, ως προς τα κέντρα πρώτης υποδοχής; Επικροτείτε ή δεν επικροτείτε τη στάση που αναδεικνύει το πρόσωπο της αλληλεγγύης στην Ευρώπη; Ή μήπως συντάσσεστε κι εσείς με ορισμένες ακραίες φωνές στην Ευρώπη, που μας εγκαλούν γιατί δεν επαναπροωθούμε στο Αιγαίο ανθρώπους που κινδυνεύουν με πνιγμό, δηλαδή γιατί δεν πνίγουμε ανθρώπους στο Αιγαίο;
Ο ελληνικός λαός όλο αυτό το διάστημα, κυρίες και κύριοι συνάδελφοι, δείχνει με σθένος την αλληλεγγύη του, όταν κάποιοι άλλοι κτίζουν τείχη και γκρεμίζουν το ευρωπαϊκό όραμα. Η ευρωπαϊκή αλληλεγγύη στην πράξη υλοποιείται στα νησιά μας, εκεί όπου γίνεται υπεράνθρωπη προσπάθεια από τους ανθρώπους μας, τους κατοίκους και τις τοπικές αρχές, τους άνδρες και τις γυναίκες του Λιμενικού Σώματος που σώζουν καθημερινά εκατοντάδες ανθρώπινες ζωές, τους άνδρες και τις γυναίκες της Αστυνομίας και του Στρατού και σας καλώ όλους, αν θέλετε, να επισκεφθείτε και να το διαπιστώσετε ιδίοις όμμασι. 
Θέλω να επαναλάβω πως σε αυτήν την κατεύθυνση θα κινηθούμε εντατικοποιώντας τη δουλειά μας, διορθώνοντας λάθη και παραλείψεις, επιταχύνοντας το έργο μας. Και βεβαίως ελπίζω σε αυτήν την προσπάθεια να βρούμε αρωγούς από όλες τις πτέρυγες του ελληνικού Κοινοβουλίου.
Έρχομαι τώρα στα ζητήματα του προϋπολογισμού. Κυρίες και κύριοι Βουλευτές, τα τελευταία έξι χρόνια υλοποιήθηκε στη χώρα μας μια πολιτική ακραίας και σκληρής, ταξικής θα έλεγα, δημοσιονομικής προσαρμογής και εσωτερικής υποτίμησης. Στόχος αυτής της πολιτικής ήταν η εκκαθάριση δικαιωμάτων των εργαζομένων, η δημιουργία ενός νέου καθεστώτος κεφαλαιακής συσσώρευσης σε βάρος της εργασίας. Καταργήθηκαν οι συλλογικές  διαπραγματεύσεις, μειώθηκαν με κυβερνητική απόφαση αρκετές φορές οι μισθοί, οι κατώτατοι μισθοί στον ιδιωτικό τομέα, διευρύνθηκαν οι ελαστικές σχέσεις εργασίας και επικράτησε ένα κλίμα ασυδοσίας της εργοδοσίας.  
Ταυτόχρονα, στο όνομα της δημοσιονομικής εξυγίανσης και της εξυπηρέτησης του δημόσιου χρέους, διεπράχθησαν εγκλήματα κατά του κοινωνικού κράτους, των νοσοκομείων, που σήμερα πραγματικά κρέμονται σε μια κλωστή, των πανεπιστημίων, των ασφαλιστικών ταμείων, αλλά και των ανθρώπων, δημοσίων υπαλλήλων και συνταξιούχων. Δεν υπάρχει καμμιά αμφιβολία ότι ήταν αυτή η πραγματικότητα που εμείς κληρονομήσαμε στις 25 Γενάρη αυτού του χρόνου. 
Η πολιτική αυτή, βέβαια, είναι φανερό ότι είχε έναν στόχο και ότι μειώνοντας την ενεργό ζήτηση, ήταν δεδομένο ότι θα οδηγούσε σε υψηλή ύφεση και σε εκτίναξη της ανεργίας. 
Δεν είχαμε, όμως, να κάνουμε εδώ με ένα ατύχημα ή ένα λάθος. Είχαμε να κάνουμε με ένα σχέδιο εκτελεσμένο καλά, ένα σχέδιο νεοφιλελεύθερης έμπνευσης. Ήταν ακριβώς αυτό το σχέδιο που η δική μας Κυβέρνηση αμφισβήτησε κατά τη διάρκεια της διαπραγμάτευσης και συνεχίζει και σήμερα να αμφισβητεί.
Δικός μας στόχος ήταν και είναι ένας βαθύς και ριζικός μετασχηματισμός του οικονομικού, παραγωγικού και κοινωνικού μοντέλου της χώρας, η στήριξη των εργασιακών δικαιωμάτων, της απασχόλησης, η διεύρυνση του κοινωνικού κράτους, η προστασία της δημόσιας περιουσίας, η δίκαιη φορολόγηση, η προστασία του περιβάλλοντος.
Γνωρίζουμε, όμως, όλοι καλά ότι αυτοί οι στόχοι προϋποθέτουν τη ριζική ανατροπή των συσχετισμών, κοινωνικών και πολιτικών, όχι μόνο σε μια χώρα, τόσο βεβαίως στην πατρίδα μας, αλλά και στο σύνολο της Ευρωπαϊκής Ένωσης και οι συσχετισμοί αυτοί δεν αλλάζουν από τη μια μέρα στην άλλη. Χρειάζεται διαρκής προσπάθεια, προσήλωση, κινητοποίηση, πολιτική βούληση για βαθιές τομές.
Η Κυβέρνηση αυτή έχει αποδείξει εμπράκτως ότι διαθέτει και την τόλμη –και με το παραπάνω μάλιστα- και τη βούληση. Με τον σημερινό προϋπολογισμό αποδεικνύουμε ότι διαθέτουμε και την ικανότητα να ηγηθούμε αυτής της μεγάλης και δύσκολης κοινωνικής προσπάθειας σε εξαιρετικά δυσμενείς συνθήκες, διότι αυτός ο προϋπολογισμός είναι μια δύσκολη άσκηση για μας, μια άσκηση για μια Κυβέρνηση που θέλει να αποτυπώσει στίγμα κοινωνικής δικαιοσύνης και αναδιανομής πόρων σε συνθήκες δημοσιονομικής στενότητας και δυσκολίας. 
Πίσω από τους αριθμούς του προϋπολογισμού μπορεί να δει κανείς συμπυκνωμένα μια αγωνιώδη μάχη να στηριχθούν οι δυνάμεις της εργασίας, τα πιο ευάλωτα κοινωνικά στρώματα, αλλά να δει και την προοπτική για τον σταδιακό μετασχηματισμό που είναι αναγκαίος για την ευημερία των πολλών.
Αγωνιστήκαμε εξαρχής σ’ ένα πλαίσιο που ήταν εκ των προτέρων ναρκοθετημένο από μια ιδιότυπη συμπαιγνία συμφερόντων, τόσο εντός όσο και εκτός της χώρας, που απεργάζονταν το σενάριο της παρένθεσης. Στα δημοκρατικά όρια της εντολής που μας εμπιστεύθηκαν οι Έλληνες πολίτες, εξετάσαμε κάθε εναλλακτική και κάθε μέσο, σε συνθήκες χρηματοδοτικής ασφυξίας και πολιτικού εκβιασμού και πετύχαμε στο τέλος μια συμφωνία που δεν υπάρχει αμφιβολία ότι ήταν συμβιβασμός με τους δανειστές μας. 
Η συμφωνία αυτή είναι σαφώς δύσκολη, ωστόσο δεν εγγράφει απλώς και μόνο το νεοφιλελεύθερο φανατισμό υπερσυντηρητικών κύκλων των δανειστών. Εμπεριέχει ταυτόχρονα και μια διαφορετική, ριζοσπαστική αντίληψη για την οικονομία και την κοινωνία. Αποτελεί δηλαδή, όπως όλα τα πράγματα στη ζωή, συμπύκνωση ενός συσχετισμού δυνάμεων. 
Όσοι ενδεχομένως αρχικά φαντάστηκαν μια εύκολη, θεαματική νίκη, παρασιωπώντας τους συμπαγείς αρνητικούς συσχετισμούς δυνάμεων απέναντί μας, βγήκαν έξω από τον χορό νωρίς, και εκ του ασφαλούς πρότειναν λύσεις ανεύθυνες, ηρωικής αυτοθυσίας και ρομαντικού βολονταρισμού. Στη δραματική αυτή πορεία, όμως, ήταν πολλοί και εκείνοι που απαξίωσαν την προσπάθειά μας και αξίωσαν για τους εαυτούς τους το καταραμένο ταλέντο της Κασσάνδρας.Προφήτευσαν την κατάρρευση και την καταστροφή υπονομεύοντας τον διαπραγματευτικό αγώνα. Αποδείχτηκαν, όμως, σε πολλά ψευδοπροφήτες και μάλιστα επανειλημμένα καθώς ακολούθησε μια σειρά συντριπτικών διαψεύσεων. 
Διάψευση πρώτη: Το «όχι» του δημοψηφίσματος δεν οδήγησε τη χώρα εκτός ευρώ, αλλά ενίσχυσε τη διαπραγματευτική μας θέση για μια συμφωνία πιο ευέλικτη από αυτήν που μας πρότειναν, με καλύτερους όρους από αυτήν που μας πρότειναν. Χαμήλωσαν οι στόχοι για πρωτογενή πλεονάσματα. Τον Αύγουστο έγινε έμμεση αναδιάρθρωση του χρέους, αφού καλύψαμε όλες μας τiς χρηματοδοτικές ανάγκες μέχρι το 2019, ενώ ταυτόχρονα αυξήθηκαν οι ευρωπαϊκοί πόροι για επενδύσεις. 
Για πρώτη φορά περιλήφθηκαν στη συμφωνία και στόχοι της ελληνικής κυβέρνησης, στόχοι προοδευτικοί και ριζοσπαστικοί για την καταπολέμηση της μαύρης εργασίας, για την καταπολέμηση της φοροδιαφυγής και της διαφθοράς, για την επαναφορά των συλλογικών διαπραγματεύσεων. 
Διάψευση δεύτερη: Η έξωθεν επιβολή τραπεζικών περιορισμών δεν κατέληξε ούτε σε κατάρρευση του τραπεζικού μας συστήματος ούτε και σε κούρεμα των καταθέσεων, όπως πολλοί προεξοφλούσαν. 
Σήμερα οι ελληνικές τράπεζες βρίσκονται πλέον στην κορυφή της Ευρώπης από πλευράς κεφαλαιακής επάρκειας, όπως ορίζεται από τη Συνθήκη της Βασιλείας ΙΙΙ. Από τα 25 δισεκατομμύρια ευρώ που είχαν προβλεφθεί αρχικά για την ανακεφαλαιοποίηση των τραπεζών χρειάστηκαν μόλις τα 5,7 δισεκατομμύρια ευρώ. Αυτό σημαίνει ότι γλιτώσαμε 19 δισεκατομμύρια ευρώ σε επιπλέον χρέος. 
Αν κάποιος λίγους μήνες πριν σε αυτήν εδώ την Αίθουσα εκτιμούσε ότι θα υπήρχε τόσο υψηλή συμμετοχή επενδυτών στις ελληνικές τράπεζες, σίγουρα οι περισσότεροι από εδώ θα τον περνάγατε για υπερφίαλο. Και όμως συνέβη και αυτό αποδεικνύει την ταχύτατη επιστροφή στην σταθερότητα, αλλά και την ταχύτατη αποκατάσταση της εμπιστοσύνης στην ελληνική οικονομία. 
Επιπλέον, διασφαλίσαμε και κατά το μέγιστο δυνατόν το δημόσιο συμφέρον. Σε αντίθεση με τις προηγούμενες διαδικασίες ανακεφαλαιοποίησης, το ΤΧΣ λαμβάνει κανονικές μετοχές και μετατρέψιμες ομολογίες, δηλαδή απολαμβάνει προνομιακή επιστροφή κεφαλαίου ή ασκεί έλεγχο με δικαίωμα ψήφου, ενώ στις προηγούμενες διαδικασίες οι μετοχές που ελάμβανε δεν είχαν δικαίωμα ψήφου, αλλά ούτε βέβαια επιτόκιο. 
Διάψευση τρίτη: Οι δεύτερες εκλογές του Σεπτεμβρίου δεν καθήλωσαν την οικονομία και οι πολίτες επαναβεβαίωσαν πανηγυρικά -και μάλιστα με τα ίδια αριθμητικά αποτελέσματα- την επιλογή τους για αλλαγή σελίδας στον τόπο. Με την άμεση συγκρότηση σταθερής Κυβέρνησης ανέκαμψαν γρήγορα οι δείκτες εμπιστοσύνης και οικονομικού κλίματος. 
Διάψευση τέταρτη: Η πρόσφατη ρύθμιση για την προστασία της πρώτης κατοικίας, όχι μόνο δεν απελευθερώνει τους πλειστηριασμούς, αλλά αντίθετα προστατεύει απόλυτα τους συνεπείς δανειολήπτες και θεσμοθετεί ένα αυστηρό πλαίσιο διαχείρισης. 
Με την τροποποίηση του νόμου Κατσέλη έχουμε πλέον εξασφαλίσει την προστασία της πρώτης κατοικίας για παραπάνω από το 60% των οφειλετών στεγαστικών δανείων. Ειδικά το ασθενέστερο 25% απολαμβάνει απόλυτη προστασία, ενώ για το υπόλοιπο 35% προβλέπεται, όχι μόνο η προστασία από τους πλειστηριασμούς, αλλά για πρώτη φορά δίνεται και η δυνατότητα κουρέματος του δανείου. Οι δόσεις πλέον θα προσαρμόζονται στη σημερινή χαμηλή εμπορική αξία του ακινήτου και όχι στην υψηλή αντικειμενική αξία με την οποία είχαν συναφθεί τα δάνεια προ δεκαετίας πριν από την κρίση.
Και μην ξεχνάμε ότι όλα αυτά τα πετύχαμε ανατρέποντας δεσμεύσεις της προηγούμενης κυβέρνησης για πλήρη απελευθέρωση των πλειστηριασμών αλλά και την αρχική θέση των δανειστών, που απαιτούσαν στη διαπραγμάτευση καθεστώς προστασίας μόνο για το 16% των οφειλετών. 
Διάψευση Πέμπτη: Η ύφεση για το 2015 όχι μόνο δεν άγγιξε διψήφια ποσοστά που μας έλεγαν κάποιοι τις μέρες που έκλειναν οι τράπεζες, αλλά αντίθετα παρέμεινε μηδενική. Ταυτόχρονα η κατανάλωση, η απασχόληση και οι εξαγωγές αυξήθηκαν ελαφρώς. Έτσι, βάσιμα προσδοκούμε ότι οι θετικοί ρυθμοί μεγέθυνσης θα επανεμφανιστούν το δεύτερο εξάμηνο του 2016. Παρά τη φορολογική κόπωση της εξαετούς ύφεσης τα φορολογικά έξοδα αυξήθηκαν συγκριτικά με πέρυσι ως ποσοστό του ΑΕΠ στο 25% από το 21%. 
Συγκρίνοντας ακόμα ομοειδείς ως προς τα φορολογικά έσοδα μήνες, όπως τον Οκτώβριο του 2015 με τον Οκτώβριο του 2014, βλέπουμε αύξηση των φορολογικών εσόδων κατά 714 εκατομμύρια. Ομοίως οι εισπράξεις φορολογικών εσόδων τον Νοέμβρη του 2015 είναι κατά 523 εκατομμύρια περισσότερες από τον Νοέμβρη του 2014. Σε αυτό συνέβαλε ο αναπροσανατολισμός και η εντατικοποίηση της δουλειάς των φοροελεγκτικών και φοροεισπρακτικών μηχανισμών. Για πρώτη φορά η αύξηση του ΦΠΑ στα νησιά αυξήθηκε ακολουθώντας βέβαια και την αυξημένη τουριστική ροή.
Το κυριότερο όμως και αυτό που δείχνει ότι κάτι αλλάζει είναι το εξαιρετικής σημασίας εύρημα από τα στατιστικά του Υπουργείου Οικονομικών κατά το δεκαήμερο της εξέτασης από τους εισαγγελείς του Φαλτσιανί στο εξωτερικό για την περιβόητη λίστα Λαγκάρντ, οι οικειοθελείς εισπράξεις φόρων από την εν λόγω λίστα άγγιξαν μέσα σε λίγες μέρες τα 80 εκατομμύρια ευρώ. 
Φαίνεται, λοιπόν, ότι η πάταξη της φοροδιαφυγής πρωτίστως είναι και θέμα πολιτικής βούλησης. Και ξέρετε, αυτή η Κυβέρνηση έχει αποδείξει ότι τη διαθέτει αυτήν τη βούληση. Οι ελεγκτικοί μηχανισμοί έχουν πλέον αλλάξει προσανατολισμό και επικεντρώνονται σε υποθέσεις οικονομικού εγκλήματος και διαφθοράς. Δεκάδες υποθέσεις οδηγούνται στον εισαγγελέα. Επίορκοι οδηγούνται στον δρόμο προς την έξοδο από το δημόσιο και επιτέλους διεκδικούμε επιστροφή των κλεμμένων στα δημόσια ταμεία. 
Ελέγχονται όλες οι λίστες, παλιές και νέες, και κάποιες που έρχονται το τελευταίο διάστημα και πηγαίνουν με την κανονική διαδικασία απευθείας εκεί που πρέπει και όχι σε κάποια συρτάρια. Ολοκληρώνεται σύντομα και μπαίνει σε πιλοτική εφαρμογή ένα σύγχρονο σύστημα διασταύρωσης καθαρής περιουσίας με τα δηλωθέντα εισοδήματα σε βάρος δεκαπενταετίας. 
Επίσης, εισάγεται ειδικό επιχειρησιακό σχέδιο για τον έλεγχο των offshore. Από τις δέκα χιλιάδες offshore που δραστηριοποιούνται στην Ελλάδα, οι έξι χιλιάδες περίπου είναι ελεγκτικά αξιοποιήσιμες. Απ’ αυτές τις έξι χιλιάδες offshore έχουν ήδη ελεγχθεί οι τριακόσιες ογδόντα τέσσερις και βεβαιώθηκαν φόροι ύψους 130 εκατομμυρίων ευρώ. Αντιθέτως, την περίοδο 2014-2015 ελέγχθηκαν μόλις τριακόσιες offshore μέσα σε έναν χρόνο και βεβαιώθηκαν φόροι ύψους μόνο 94 εκατομμυρίων ευρώ. 
Επίσης, προωθείται νομοσχέδιο για την εθελοντική αποκάλυψη κεφαλαίων στο εσωτερικό και το εξωτερικό, ώστε επιτέλους να πληρώσουν όσοι απέκρυψαν χρήματα και όσοι εκμεταλλεύθηκαν το καθεστώς ασυδοσίας των τελευταίων είκοσι ετών.
Τέλος, μια εξαγγελία διαρκώς επαναλαμβανόμενη από την εποχή του Καποδίστρια, γίνεται επιτέλους πράξη. 
Μπαίνει σε φάση εφαρμογής το σχέδιο για το Περιουσιολόγιο, με στόχο την άμεση νομοθέτησή του και την εκκίνησή του από τον Σεπτέμβριο του 2016. Όχι για να κατάσχονται τιμαλφή ή πίνακες ζωγραφικής, όπως ανεύθυνα έγραψαν ορισμένα μέσα, αλλά για να μπορούν, επιτέλους, οι φορολογικές αρχές να παρακολουθούν διαχρονικά πώς εξελίσσονται οι αλλαγές στην περιουσιακή κατάσταση και να ελέγχονται στοχευμένα όσοι παρουσιάζουν αδικαιολόγητες μεταβολές.
Κυρίες και κύριοι Βουλευτές, ακόμα και μέσα σε αυτό το στενό δημοσιονομικό πλαίσιο που ορίζει η δύσκολη συμφωνία που πετύχαμε τον περασμένο Ιούλη, πετυχαίνουμε τον πρώτο στόχο, την ανακατανομή βαρών, για να ακολουθήσει ο δεύτερος στόχος που είναι η μεγάλη μάχη της αναδιανομής. Σε στενό δημοσιονομικό περιβάλλον ο προϋπολογισμός αυτός δίνει προτεραιότητα στην κοινωνική δικαιοσύνη και μπαίνουν οι βάσεις για την επιστροφή στην ανάπτυξη. Αυτό είναι εφικτό, κυρίως χάρη στους χαμηλότερους στόχους για πρωτογενή πλεονάσματα, αλλά και στην αύξηση των δημόσιων κι ευρωπαϊκών πόρων για επενδύσεις. 
Πιο συγκεκριμένα: Η ύφεση για το 2015 αναθεωρείται από -4% σε μηδενική. Έτσι η ετήσια απόδοση των μέτρων πέφτει στα 5,7 δισεκατομμύρια στο τελικό σχέδιο του προϋπολογισμού και το βάρος των δημοσιονομικών παρεμβάσεων μειώνεται. Ομοίως, αναθεωρούνται προς τα κάτω και οι αρνητικές προβλέψεις για ύφεση το 2016. Από -1,3% που ήταν στο προσχέδιο, η πρόβλεψη τώρα είναι για -7%. Πρόκειται, όμως, για μια συντηρητική πρόβλεψη –επιτρέψτε μου την εκτίμηση- που υπερεκτιμά ακόμα την επίπτωση των ελέγχων και πιστεύω θα διαψευστεί. Και κυρίως θα διαψευστεί όταν το καλοκαίρι θα έχουμε κι ένα εξαιρετικό έτος τουρισμού.
Η σταθεροποίηση του τραπεζικού συστήματος θα ευνοήσει περαιτέρω τη θετική ψυχολογία των πολιτών, κυρίως των επενδυτών, για περισσότερη κατανάλωση κι επενδύσεις και για δημιουργία θέσεων εργασίας. Άλλωστε, το γραμμικό σχήμα της οικονομικής ανάλυσης που ήθελε η επιβολή των κεφαλαιακών ελέγχων να οδηγεί αυτόματα σε ύφεση και αύξηση της ανεργίας, διαψεύστηκε. 
Ήδη πολλοί αναλυτές, εντός κι εκτός Ελλάδας, αναμένουν πλέον την εκδίπλωση της συμπιεσμένης δυναμικής που έχει το οικονομικό μας σύστημα από το δεύτερο κιόλας εξάμηνο του ’16. Και είναι ακριβώς εκείνη η εξέλιξη που μπορεί να επιταχύνει τη διαδικασία ανάκτησης της οικονομικής μας κυριαρχίας, την πολυπόθητη έξοδο από την επιτροπεία των δανειστών και τη συνολική υπέρβαση, έξοδο από την κρίση.
Συγκρίνοντας τα δύο μεσοπρόθεσμα, ο δημοσιονομικός χώρος που δημιουργείται, από τους χαμηλότερους στόχους ως το 2018, ισούται με 20 δισεκατομμύρια ευρώ. Δεν είναι λίγο αυτό. Είναι σχεδόν ένα επιπλέον ΕΣΠΑ. Αυτός ο δημοσιονομικός χώρος θα αξιοποιηθεί για τη διόρθωση κοινωνικών αδικιών και για τον μετριασμό των συνεπειών της ύφεσης. Ενισχύεται για πρώτη φορά μετά από χρόνια ο κοινωνικός προϋπολογισμός κατά 823 εκατομμύρια. Παρέχεται κάρτα ανασφάλιστων και δωρεάν πρόσβασης στα νοσοκομεία, κάλυψη των ανασφάλιστων υπερηλίκων, δωρεάν μετακίνηση ανέργων στα μέσα μαζικής μεταφοράς και επέκταση του ελάχιστου εγγυημένου εισοδήματος. 
Το πρώτο τρίμηνο του ’16 εισάγεται στα σχολειά μας ο θεσμός των σχολικών γευμάτων, στα δημοτικά σχολεία, κατά προτεραιότητα με βάση τον χάρτη της φτώχειας. Για πρώτη φορά μετά από πέντε χρόνια θα γίνουν επιτέλους προσλήψεις στον χώρο της υγείας, προκειμένου να καλυφθούν οι μεγάλες ελλείψεις των νοσηλευτικών ιδρυμάτων. Άμεσα θα έχουμε εννιακόσιες ογδόντα πέντε, ενώ θα ακολουθήσουν άλλες δύο χιλιάδες τετρακόσιες σαράντα προσλήψεις. Παράλληλα, αυξάνουμε την επιχορήγηση στα νοσοκομεία κατά 300 εκατομμύρια ευρώ ως ένα ελάχιστο μέτρο για την αντιστροφή της πορείας εξαθλίωσης του Εθνικού Συστήματος Υγείας.
Εξοικονομούμε από τα καρτέλ φαρμάκων και προμηθειών που ετράφησαν επί των ημερών των προηγούμενων κυβερνήσεων, προκειμένου να στηρίξουμε την καθολική και υψηλού επιπέδου περίθαλψη όλων των Ελλήνων που είναι σε θέση να προσφέρουν οι γιατροί μας, οι νοσηλευτές μας στα νοσοκομεία σήμερα, υπερβάλλοντας σε αυτό. 
Ως ενεργητική πολιτική απασχόλησης θα απορροφηθούν εμπροσθοβαρώς 450 με 500 εκατομμύρια ευρώ μέσα στο 2016 από τα 1,4 δισεκατομμύρια του ΕΣΠΑ 2014 – 2020. Έτσι, ξεκινάμε άμεσα δώδεκα προγράμματα απασχόλησης για εκατόν τέσσερις χιλιάδες ανέργους, ενώ στόχος μας είναι μέσα στην επόμενη χρονιά να δημιουργηθούν κι άλλες εκατό χιλιάδες νέες θέσεις εξειδικευμένης κοινωφελούς εργασίας σε όλους τους δήμους της χώρας, δηλαδή συνολικά περίπου διακόσιες χιλιάδες νέες θέσεις εργασίας. 
Με στοιχεία από την «ΕΡΓΑΝΗ» έχουμε εκατόν δώδεκα χιλιάδες καινούργιες θέσεις στον ιδιωτικό τομέα και σύμφωνα με την ΕΛΣΤΑΤ η ανεργία απομειώθηκε κατά 1,4% το τελευταίο οκτάμηνο, αλλά βεβαίως, εμείς δεν θα πανηγυρίσουμε γι’ αυτό, όπως ενδεχομένως θα κάνατε στη θέση μας, όπως κάνατε και στο παρελθόν, παρουσιάζοντας ένα success story. Και δεν θα πανηγυρίσουμε γι’ αυτό όταν η ανεργία στη χώρας μας παραμένει σε απαράδεκτα ποσοστά για χώρα της Ευρωπαϊκής Ένωσης. 
Κυρίες και κύριοι Βουλευτές, όλες οι προηγούμενες κυβερνήσεις εφήρμοσαν με σύστημα και επιμέλεια ένα σχέδιο νεοφιλελεύθερου μετασχηματισμού της οικονομίας και της κοινωνίας. Το δικό μας σχέδιο είναι στους αντίποδες. Περιλαμβάνει αναδιανομή εισοδημάτων, στήριξη της εργασίας, προστασία  κοινωνικού κράτους. Απαραίτητη, όμως, προϋπόθεση για την επιτάχυνση της αναδιανομής και τη δημιουργία βιώσιμων θέσεων εργασίας είναι η αναχαίτηση αυτής της τρομακτικής αποεπένδυσης που έχει επισυμβεί στον τόπο. 
Σε αυτήν την κατεύθυνση για πρώτη φορά από το 2008 αυξάνουμε το Πρόγραμμα Δημοσίων Επενδύσεων στα 6,75 δισεκατομμύρια, ενώ από το ΕΣΠΑ διοχετεύονται 300 εκατομμύρια ευρώ περισσότερα απ’ ό,τι την περασμένη χρονιά. 
Επιταχύνονται επίσης, οι διαδικασίες απορρόφησης του ΕΣΠΑ. Απεντάξαμε έργα που δεν είχαν τις προϋποθέσεις και πρόδιδαν πελατειακή λογική και μεταφέραμε άλλα στο επόμενο ΕΣΠΑ για να μην επιστραφούν χρήματα. 
Επίσης, εξασφαλίσαμε διπλάσια προκαταβολή από την κοινοτική χρηματοδότηση, 14% αντί 7%. Μειώνονται επιτέλους δραστικά οι ληξιπρόθεσμες οφειλές του κράτους προς τους πολίτες. Τον Αύγουστο δόθηκαν 500 εκατομμύρια γι’ αυτόν το σκοπό και από την τελευταία δόση των 2 δισεκατομμυρίων, 400 εκατομμύρια. 
Διατηρούμε παρά τις Κασσάνδρες το καθεστώς για τις εκατό δόσεις, που ήταν εξόχως ευεργετικό για εκατοντάδες χιλιάδες μικρομεσαίες επιχειρήσεις και νοικοκυριά, αλλά και για το δημόσιο ταμείο. Με τη ρύθμιση αυτή -που σας θυμίζω την επιβάλαμε στους δανειστές, ήταν μονομερής ενέργεια τότε- έχουμε εισπράξει μέχρι στιγμής πάνω από 1,2 δισεκατομμύρια ευρώ. 
Ελευθερώνονται επιπλέον πόροι μέσω άμεσων και έμμεσων μειώσεων του χρέους. Η συμφωνία εξασφάλισε, όπως είπα και πριν, μερική αναδιάρθρωση χρέους με επιτόκιο δανεισμού στο 1,3 και κάλυψη των αναγκών μας μέχρι το 2019. Αυξήθηκε ο μέσος όρος των ωριμάνσεων των δανείων στα τριάντα τρία χρόνια και μειώθηκε το κόστος εξυπηρέτησης τους. Και πλέον το πρόβλημα εντοπίζεται από το ’22 και μετά κι από εκεί θα ξεκινήσει η συζήτηση για την αναγκαία απομείωση του χρέους, που θα ξεκινήσει με βάση τη συμφωνία αμέσως μετά την πρώτη αξιολόγηση. 
Αυτή η νέα προοπτική βιωσιμότητας και εξυπηρέτησης του χρέους, σε συνδυασμό με την επιτυχημένη, όπως αποδείχθηκε, ανακεφαλαιοποίηση των τραπεζών, καθώς και οι συνακόλουθες αναβαθμίσεις της χώρας από τους διεθνείς οίκους, θα ανοίξουν και το πρόγραμμα ποσοτικής χαλάρωσης της Ευρωπαϊκής Κεντρικής Τράπεζας για την Ελλάδα από το νέο έτος, μειώνοντας έτσι το κόστος εξεύρεσης κεφαλαίων για τις ελληνικές τράπεζες. 
Δημιουργείται, συνεπώς, σταδιακά το απαραίτητο κλίμα εμπιστοσύνης για την επιστροφή των ελληνικών καταθέσεων και την αυτοδύναμη πιστωτική επέκταση των τραπεζών προς τις ελληνικές επιχειρήσεις, που ταλαιπωρήθηκαν είναι η αλήθεια, αλλά άντεξαν το υψηλό κόστος δανεισμού όλα αυτά τα χρόνια. 
Όλα τα παραπάνω φιλοδοξούμε να συναρθρωθούν στο εθνικό σχέδιο παραγωγικής ανασυγκρότησης, που θα παρουσιάσουμε αφού θέσουμε σε ευρύ διάλογο τον προσεχή Μάρτιο. 
Με τη δημιουργία αναπτυξιακής τράπεζας, την αναβάθμιση του ρόλου των συνεταιριστικών τραπεζών και την εισαγωγή νέων χρηματοδοτικών εργαλείων, θα χρηματοδοτηθεί ο στρατηγικός σχεδιασμός για το νέο, καινοτομικό και δίκαιο παραγωγικό πρότυπο που θέλουμε να οικοδομήσουμε. 
Σε συνεργασία με την Ευρωπαϊκή Τράπεζα Επενδύσεων, εξετάζονται οι βέλτιστες τεχνικές για την ένταξη μεγάλων έργων στο Γιούνκερ plan, προκειμένου να μπορούν να προσελκυστούν ιδιωτικά κεφάλαια. Δεκατρία νέα προγράμματα ενίσχυσης επιχειρήσεων από το ΕΣΠΑ εκκινούν μέσα στο 2016. Προβλέπονται κονδύλια 280 εκατομμυρίων ευρώ για τη διασύνδεση έρευνας και επιχειρηματικότητας, ενώ άμεσα, μέχρι τα τέλη Δεκεμβρίου, θα προκηρυχθεί το επιχειρησιακό πρόγραμμα του ΕΣΠΑ 2014 για τη νεοφυή επιχειρηματικότητα. 
Κυρίες και κύριοι Βουλευτές, την τελευταία περίοδο είναι φανερό ότι σχεδόν τίποτα απ’ όλα όσα είπα πιο πριν δεν αναπαράγεται στα μέσα μαζικής ενημέρωσης, σχεδόν τίποτα απ’ όλα όσα είπα πιο πριν δεν αποτελεί αντικείμενο συζήτησης καθημερινά. Τι αποτελεί αντικείμενο συζήτησης; Ξαφνικά, κάποιοι ανακαλύψανε τους τελευταίους δύο μήνες ότι υπάρχει φορολαίλαπα, φοροκαταιγίδα, ένα σκληρό και επαίσχυντο –πώς το λέγανε κάποιοι;- «επαχθές, απεχθές και επονείδιστο μνημόνιο», ενώ όλα τα προηγούμενα μνημόνια ήταν τα  καλύτερα που είχε συναντήσει ποτέ ο τόπος.  
Και βέβαια, όλα αυτά δεν είναι τυχαία. Δεν είναι τυχαία, διότι στις μέρες μας στήνεται ένα σκηνικό αποκάλυψης, θα έλεγε κανείς, και για το φορολογικό και για το ασφαλιστικό. 
Θα ήταν, πράγματι, αστείο αν δεν επρόκειτο για τις ίδιες πολιτικές δυνάμεις που σιγοντάρουν αυτήν την καταστροφολογία, για τις ίδιες πολιτικές δυνάμεις που όλα τα προηγούμενα χρόνια, ειδικά για το ασφαλιστικό έχουν ψηφίσει έντεκα διαφορετικές μειώσεις συντάξεων τα τελευταία πέντε χρόνια, το PSI, που απομείωσε τα αποθεματικά των ασφαλιστικών ταμείων κατά 15 δισεκατομμύρια ευρώ και δεν είναι οι ίδιες πολιτικές δυνάμεις που όλο το προηγούμενο διάστημα που προσπαθούσαμε να δώσουμε και δώσαμε μια μεγάλη διαπραγματευτική μάχη δεν ήταν αυτοί που μας εγκαλούσαν γιατί δεν υπογράφουμε άρον-άρον ό,τι μας έδιναν οι δανειστές, δεν ήταν αυτοί που έκαναν καμπάνια, μεγάλη καμπάνια, για το «ναι», που ήταν «ναι» στην πρόταση των θεσμών που προέβλεπε χειρότερα μέτρα χωρίς χρήματα, οριζόντιες περικοπές, άμεση κατάργηση του ΕΚΑΣ, ρήτρα μηδενικού ελλείμματος χωρίς ισοδύναμα.    
Κυρίες και κύριοι συνάδελφοι, ας δούμε όμως τα πράγματα ψύχραιμα. Όλοι γνωρίζουμε -και κυρίως περισσότερο θα έπρεπε να γνωρίζουν όλοι όσοι σε αυτήν εδώ την Αίθουσα ψηφίσαμε αυτήν τη συμφωνία- ότι αυτή η συμφωνία περιλαμβάνει την υποχρέωση μείωσης των συνταξιοδοτικών δαπανών κατά 1% του ΑΕΠ. Δεν περιλαμβάνει μείωση των δαπανών με οριζόντιες περικοπές. Αυτό είναι κάτι το οποίο εναπόκειται στη συναπόφαση μετά από διαπραγμάτευση με τους θεσμούς.
Και εδώ πρέπει να τονίσουμε πως το μεγαλύτερο μέρος της εξοικονόμησης αυτής έχει ήδη επιτευχθεί με την κατάργηση των πρόωρων συνταξιοδοτήσεων, δηλαδή περίπου το 0,6% από το 1%. Άρα τι είναι αυτό που απομένει; Περίπου 600 εκατομμύρια ευρώ. Και εμείς λέμε ότι αυτό το 0,4% υπάρχουν τρόποι να βρεθεί με κοινωνική μέριμνα, χωρίς νέες επώδυνες περικοπές στις συντάξεις.
Ζητήσαμε την προηγούμενη εβδομάδα, το προηγούμενο Σάββατο, στη σύσκεψη των πολιτικών Αρχηγών, από τα κόμματα της Αντιπολίτευσης να συναινέσουν σε αυτόν τον σχεδιασμό. Δεν ζητήσαμε ούτε στήριξη ούτε ψήφο ούτε πολύ περισσότερο συμμετοχή στην Κυβέρνηση, όπως φαντασιώνονται διάφορα παράκεντρα εξουσίας που χάνουν τη γη κάτω από τα πόδια τους και αναζητούν σανίδα σωτηρίας σε οικουμενικές κυβερνήσεις.
Ζητήσαμε εθνική κόκκινη γραμμή απέναντι στους δανειστές. Ζητήσαμε η εθνική κόκκινη γραμμή να είναι όχι νέες επώδυνες περικοπές στις συντάξεις, να βρούμε αυτά τα 600 εκατομμύρια με άλλο τρόπο. Και αρνηθήκατε.
Εάν δεν αρνείστε, υπάρχει ακόμα χρόνος να συμφωνήσετε μαζί μας ότι δεν πρέπει να μειωθούν εκ νέου οι συντάξεις.
Αρνηθήκατε, μάλιστα, φθάνοντας μάλιστα στο απώτατο όριο της μικροπολιτικής σκοπιμότητας. Αποφύγατε –λέει- την παγίδα που σας έστησα. Άκου επιχείρημα τώρα! Προτιμάτε, δηλαδή, να πέσει ο λαός στην παγίδα, να πέσουν οι συνταξιούχοι «στον λάκκο με τα λιοντάρια» για να μην σας πουν ότι πέσατε στην παγίδα που εγώ σας έστησα.
Αυτή είναι η συναίσθηση ευθύνης που σας διακατέχει. Προσέξτε, όμως. Με αυτόν τον τρόπο δεν εκτίθεται η Κυβέρνηση. Με αυτόν τον τρόπο δεν εκτιθέμεθα εμείς, αλλά εκτίθεστε εσείς και ανεπανόρθωτα, διότι ο ελληνικός λαός δεν τρώει κουτόχορτο.
Ήρθε, κυρίες και κύριοι συνάδελφοι –ακούστε το αυτό, έχει ενδιαφέρον, δεν ξέρω εάν σας μεταφέρθηκε- ο εκπρόσωπός σας, ο κ. Πλακιωτάκης, στη σύνοδο των Αρχηγών και μας είπε ούτε λίγο ούτε πολύ ότι πέρυσι τέτοιο καιρό το ασφαλιστικό μας σύστημα ήταν βιώσιμο και έγινε μη βιώσιμο τους δέκα μήνες που ήρθε ο ΣΥΡΙΖΑ! Σαράντα χρόνια εσείς είχατε ένα βιώσιμο ασφαλιστικό σύστημα και καταφέραμε εμείς και το διαλύσαμε! Ε, αυτά ούτε στα μικρά παιδιά να μην τα λέτε.
Εντάξει, λοιπόν, να μην θέλετε να δώσετε τη μάχη μαζί μας στη διαπραγμάτευση με τους δανειστές. Αλλά το να λέτε ότι για σαράντα χρόνια πήγαν όλα καλά και τα χαλάσαμε εμείς μέσα σε ένα χρόνο, πάει πολύ. Ούτε ένα χρόνο δεν έχουμε.
Θα τις υπερασπιστούμε, λοιπόν, κυρίες και κύριοι συνάδελφοι, τις συντάξεις και θα τις υπερασπιστούμε και μόνοι μας. Ξέρετε, δεν είναι η πρώτη φορά. Σας θυμίζω τον τελευταίο χρόνο σε όλες τις κρίσιμες αναμετρήσεις μόνοι μας ήμασταν. Όχι μόνοι μας, αλλά με τον ελληνικό λαό να μας στηρίζει σε τρεις απανωτές εκλογικές αναμετρήσεις. Τρεις εκλογές χάσατε, μυαλό δεν βάλατε.
Και θα τις υπερασπιστούμε μαζί με τον λαό και την κοινωνία και κόντρα σε ένα πολιτικό σύστημα που χάνει την αξιοπιστία του, αλλά και σε ένα χρεοκοπημένο καθεστώς, ξέρετε, κόντρα σε ένα καθεστώς που επέλεξε για άλλη μια φορά να μην συνδράμει στην εθνική προσπάθεια να βγούμε από την κρίση με την κοινωνία όρθια, προκειμένου να πληγεί η Κυβέρνηση.
Το θέμα, όμως, δεν είναι αυτό. Το θέμα είναι ότι δεν λέτε να βάλετε μυαλό. Επτά μήνες ξημεροβραδιαζόσασταν με την προσδοκία «σήμερα πέφτουν, αύριο πέφτουν». Όταν ήρθε το δημοψήφισμα, δώσατε τα ρέστα σας και εσείς και το σύστημα που σας στηρίζει, αλλά χάσατε πανηγυρικά. Όλοι απέναντί μας και χάσατε πανηγυρικά!
Μετά ήρθαν οι εκλογές, η πρώτη φορά που ελληνικός λαός αυτά τα πέντε τελευταία χρόνια κλήθηκε να ψηφίσει γνωρίζοντας τη συμφωνία όχι με άλλα λόγια να αγαπιόμαστε, όχι με άλλες υποσχέσεις, αλλά γνωρίζοντας τη συμφωνία.
Και ξαναχάσατε, κυρία Βούλτεψη.
Τώρα δεν πέρασαν ούτε δυόμισι μήνες από το εκλογικό αποτέλεσμα. 
Βλέπω ότι μυαλό δεν βάζετε. Πάλι κοιμάστε και ξυπνάτε με το «σήμερα πέφτετε, αύριο πέφτετε», αλλά είναι πολλά τέσσερα χρόνια, θα κουραστείτε!
Και να ξέρετε και κάτι, θα την πατήσετε, όπως λέει η παροιμία με τον λύκο και τα πρόβατα. Κάποια στιγμή που θα έρθει ο λύκος, ο λαός δεν θα σας πιστεύει πια. Τέσσερα χρόνια είναι πολλά για να έχετε αυτήν την αγωνία και θα κουραστείτε.
Σας καλώ, λοιπόν, να συνδράμετε στην εθνική προσπάθεια αντί να προσπαθείτε με επικοινωνιακά τερτίπια να αποδείξετε ότι ο ΣΥΡΙΖΑ φταίει για όλα και οι ΑΝΕΛ φταίνε για όλα.
Κυρίες και κύριοι συνάδελφοι, θα αναλάβουμε αυτήν την ιστορική εκκρεμότητα. Θα αναλάβουμε να βγάλουμε τα κάστανα από τη φωτιά, ταυτόχρονα, όμως, δίνοντας μάχη να υπερασπιστούμε το δικαίωμα του ελληνικού λαού να ζήσει με αξιοπρέπεια.
Ξέρετε, στόχος μας δεν είναι μόνο να βγάλουμε τη χώρα από την κρίση, αλλά και να αποκαταστήσουμε την αξιοπιστία της πολιτικής, να δημιουργήσουμε προϋποθέσεις για τον ριζικό μετασχηματισμό της ελληνικής οικονομίας και πιστεύουμε ότι μπορούμε να το πετύχουμε, να θέσουμε τις βάσεις για μια μεγάλη αλλαγή, για μια αλλαγή που είναι σήμερα πιο ώριμη, αλλά και πιο αναγκαία από ποτέ στην Ευρώπη της κρίσης και της αποσταθεροποίησης. 
Με σταθερά βήματα, με προσήλωση στον στόχο, με πλήρη επίγνωση των δυσκολιών, αλλά και με αποφασιστικότητα θα προχωρήσουμε μπροστά με όπλο μας τις αξίες μας και την αλληλεγγύη, με την απαισιοδοξία του νου, αλλά με την αισιοδοξία της βούλησης, για να θυμηθώ και έναν μεγάλο θεωρητικό, με την κοινωνία στο πλευρό μας ακόμα και όταν στα πιο απλά δεν θέλετε συνεννόηση, θα παλέψουμε, θα συγκρουστούμε, θα ματώσουμε, αλλά θα τα καταφέρουμε. 
Σε αυτόν τον τόπο θα επιστρέψει και σύντομα η δικαιοσύνη, η κοινωνική συνοχή, η εθνική και η λαϊκή κυριαρχία. Θα βγούμε από την κρίση με την κοινωνία όρθια και αν χρειαστεί θα ξανασυγκρουστούμε! Ξέρουμε να το κάνουμε και να πετυχαίνουμε και μόνοι μας όταν ο λαός μας στηρίζει!
