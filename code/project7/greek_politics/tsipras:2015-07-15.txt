Κυρίες και κύριοι συνάδελφοι, βρισκόμαστε σε μια κρίσιμη στιγμή και καλούμαστε να πάρουμε αποφάσεις με κριτήριο την ευθύνη που μας βαραίνει.
Θέλω να πω ότι όλους αυτούς τους πέντε μήνες δώσαμε έναν σκληρό αγώνα και προσωπικά γι’ αυτόν τον αγώνα, που είχε και λάθη, είχε παραλείψεις -κι όπως δήλωσα αναλαμβάνω πλήρως τις ευθύνες μου και δεν δραπετεύω από αυτές- αισθάνομαι υπερήφανος, διότι με αυταπάρνηση δώσαμε τη μάχη για το δίκαιο του λαού μας.
(Χειροκροτήματα από τις πτέρυγες του ΣΥΡΙΖΑ και των ΑΝΕΛ)
Δώσαμε μια μάχη άνιση, δώσαμε μια μάχη δύσκολη, δώσαμε μια μάχη απέναντι όχι απλά στα οργανωμένα κατεστημένα συμφέροντα εντός της χώρας, που από την πρώτη στιγμή είχαν στόχο να σαμποτάρουν αυτήν την προσπάθεια, να εμποδίσουν αυτήν την προσπάθεια. Αλλά αυτό είναι το λιγότερο. Τα βάλαμε με ισχυρούς αντιπάλους. Τα βάλαμε με το διεθνές χρηματοπιστωτικό σύστημα. Δώσαμε έναν αγώνα που από τη μια μεριά ήταν το δίκαιο και από την άλλη μεριά ήταν η οικονομική ισχύς. Και με αυτήν την έννοια, ήταν ένας άδικος αγώνας. 
Παρ’ όλα αυτά, έχουμε αφήσει παρακαταθήκη αξιοπρέπειας και δημοκρατίας στην Ευρώπη και σε όλον τον κόσμο και αυτή η παρακαταθήκη δεν σβήνει. 
(Χειροκροτήματα από τις πτέρυγες του ΣΥΡΙΖΑ και των ΑΝΕΛ)
Είμαι βέβαιος, κυρίες και κύριοι συνάδελφοι, ότι αυτός ο αγώνας κάποια στιγμή θα φέρει καρπούς. Η σπορά θα καρποφορήσει στην Ευρώπη. 
Πριν από μια βδομάδα, βρέθηκα στο Ευρωπαϊκό Κοινοβούλιο και συνειδητοποίησα τη μεγάλη ρωγμή, -ιδεολογική και πολιτική. Δεν ήταν μια σύγκρουση ανάμεσα στην μικρή Ελλάδα που σήκωσε ανάστημα και σε έναν λαό –μικρό λαό- που πολεμάει για το δίκιο του, αλλά ήταν μια σύγκρουση, μια αντιπαράθεση, από τη μια μεριά απέναντι στις δυνάμεις της συντήρησης, τις δυνάμεις εκείνες που θέλουν να επιβληθεί στην Ευρώπη και στην Ευρωζώνη το δίκαιο του ισχυρού, το δίκαιο των τραπεζών, το δίκαιο που λέει ότι είναι μονόδρομος η πολιτική της σκληρής λιτότητας και δεν υπάρχει εναλλακτική και από την άλλη μεριά οι δυνάμεις εκείνες, οι οποίες αγωνίζονται προκειμένου να επιστρέψει η Ευρώπη στις ιδρυτικές της αξίες, στην αξία της αλληλεγγύης, της δημοκρατίας, του αλληλοσεβασμού. 
Και θέλω να πω ότι αυτή η πολιτική και ιδεολογική σύγκρουση βεβαίως έχει και χαρακτηριστικά μάχης πολιτικής ανάμεσα στις μεγάλες πολιτικές οικογένειες στην Ευρώπη: Αριστερά, Πράσινοι, ένα κομμάτι της σοσιαλδημοκρατίας –οφείλω να το ομολογήσω- βρέθηκαν να υποστηρίζουν την Ελλάδα και τον αγώνα της.
Από την άλλη μεριά, κύριε Μεϊμαράκη -το λέω για να τοποθετηθείτε σε αυτό- οι εκπρόσωποι του λαϊκού κόμματος στο οποίο ανήκετε, της λαϊκής Δεξιάς, της οικογένειας της ευρωπαϊκής χριστιανοδημοκρατίας, ήταν αυτοί που κατακεραύνωσαν το δίκαιο του ελληνικού λαού και τον αγώνα του ελληνικού λαού για προκοπή, που μας κουνούσαν το δάχτυλο λέγοντας ότι εμείς είμαστε ένας λαός που ζούσε πάνω από τις δυνάμεις του, ένας λαός τεμπέλης που ζητάει τώρα και τα ρέστα, ένας λαός που ζητάει αλληλεγγύη, όταν του δίνουμε απλόχερα. 
Αυτό που μας έδιναν όμως τόσα χρόνια -και συνεχίζουν να μας δίνουν- είναι δανεικά. Πράγματι, είναι μια μορφή αλληλεγγύης τα δανεικά. Όμως, η ύψιστη στιγμή αλληλεγγύης για την Ευρώπη ήταν η στιγμή εκείνη που όλοι οι υπόλοιποι και η μικρή Ελλάδα που έβγαινε από την κατοχή έδωσε τη δυνατότητα στη λεηλατημένη από δύο παγκόσμιους πολέμους Γερμανία να δεχτεί την ύψιστη αλληλεγγύη της διαγραφής χρέους, την ύψιστη αλληλεγγύη του moratorium στην αποπληρωμή του χρέους, την ύψιστη αλληλεγγύη της περιόδου χάριτος.
(Χειροκροτήματα από τις πτέρυγες του ΣΥΡΙΖΑ και των ΑΝΕΛ)
Κυρίες και κύριοι συνάδελφοι, θέλω να διαβεβαιώσω όλους και όλες, όσους και όσες σήμερα σε αυτήν εδώ την Αίθουσα έχουν την αίσθηση ότι η κατάληξη αυτής της διαπραγματευτικής προσπάθειας -που σίγουρα δεν είναι αυτή που επιθυμούσαν- σηματοδοτεί την απόλυτη επαναφορά του παλιού πολιτικού σκηνικού και τη δικαίωσή του ότι πολύ σύντομα θα διαψευστούν. Το παλιό έχει τελειώσει σε αυτήν την χώρα, έχει τελειώσει μαζί με τις επιλογές που έκανε στο παρελθόν, διότι υπάρχει μια κρίσιμη διαφορά. Η κρίσιμη διαφορά είναι ότι ο ελληνικός λαός έχει πλήρη συνείδηση και μπορεί να καταλάβει και ο τελευταίος Έλληνας πολίτης τη διαφορά ανάμεσα σε όσους δίνουν τη μάχη τη σκληρή με τη ψυχή τους, την άνιση μάχη και αντιστέκονται και σε όσους παραδίδονται αμαχητί. Είναι μεγάλη η διαφορά.
Θέλω να σας διαβεβαιώσω παρά το γεγονός ότι η συμφωνία που έχουμε μπροστά μας είναι δύσκολη συμφωνία, παρά το γεγονός ότι θα μας βάλει σε στενά δημοσιονομικά πλαίσια, όχι στενότερα από αυτά που είχαμε στο παρελθόν, ότι η προσαρμογή είναι σαφώς ηπιότερη
Θέλω να σας διαβεβαιώσω ότι εμείς τουλάχιστον αποτελούμε μια εγγύηση στον ελληνικό λαό ότι δεν θα προχωρήσουμε σε πράξεις και παραλείψεις, όπως αυτές που έγιναν στο παρελθόν. Εμείς δεν πρόκειται να δεχτούμε το κούρεμα των ομολόγων των ασφαλιστικών ταμείων κατά 25 δισεκατομμύρια ούτε να ξεπουλήσουμε τράπεζες μέσα σε μια νύχτα.
Αυτές δεν ήταν επιταγές των μνημονιακών επιλογών. Αυτές ήταν επιλογές συνευθύνης και του εγχώριου πολιτικού συστήματος, αυτού του πολιτικού συστήματος, που έχω την αίσθηση ότι σήμερα επιδιώκει μια ρεβάνς. Αλλά δεν είναι ώρα για ρεβάνς. Eίναι ώρα για να αναλογιστούμε ότι αυτός ο τόπος, αναγκασμένος να πορεύεται σε αυτό το σκληρό δημοσιονομικό πλαίσιο, γιατί αυτή είναι σήμερα η Ευρώπη, χρειάζεται ελπίδα και προοπτική, χρειάζεται δυνατότητα και αέρα αλλαγής, χρειάζεται να στηρίξουμε πάνω από όλα τις παραγωγικές δυνάμεις, να στηρίξουμε τους ανθρώπους του μόχθου και της εργασίας, να στηρίξουμε τους ανθρώπους εκείνους που μπορούν να δημιουργήσουν σε αυτόν τον τόπο παρά τις δυσκολίες, παρά την εξαιρετικά δύσκολη συμφωνία, στην οποία έχουμε καταλήξει.
Θέλω να σας διαβεβαιώσω ότι σε ό,τι με αφορά και σε ό,τι αφορά -θέλω να πιστεύω- το σύνολο της Κοινοβουλευτικής μας Ομάδας, δεν πρόκειται να κάνουμε πίσω από τη δέσμευσή μας να αγωνιστούμε μέχρι τέλους για το δίκαιο του εργαζόμενου λαού, των λαϊκών στρωμάτων στη χώρα μας το επόμενο διάστημα. Δεν πρόκειται όμως πάνω από όλα να κάνουμε το χατίρι σε κανέναν από τους πολιτικούς μας αντιπάλους μέσα και έξω από τη χώρα που από την πρώτη στιγμή αυτό που επιδίωκαν, αυτό που επιθυμούσαν ήταν η επιβεβαίωση της προφητείας και της προσδοκίας να αποτελέσουμε μια μικρή παρένθεση μέσα στο χρόνο. Δεν θα τους κάνουμε τη χάρη να αποτελέσουμε μια μικρή παρένθεση μέσα στο χρόνο!
Θα παραμείνουμε παρόντες και παρούσες και θα προσπαθήσουμε με κάθε μέσο να προστατεύσουμε την κοινωνική πλειοψηφία από τις συνέπειες οικονομικών μέτρων στην πλειοψηφία των οποίων δεν πιστεύουμε -και είναι αλήθεια αυτό- αλλά είμαστε αναγκασμένοι να εφαρμόσουμε, διότι αυτό είναι σήμερα το πλαίσιο το ευρωπαϊκό.
Δεν θα προσπαθήσω εγώ να ωραιοποιήσω την κατάσταση, παρουσιάζοντας ένα εικονικό «success story», όπως οι προκάτοχοί μου. Θέλω, όμως, να σας πω ότι παρά τις δυσκολίες και τους δημοσιονομικούς περιορισμούς, σε αυτήν τη χώρα μπορούν να γίνουν πολλά πράγματα που θα υπηρετήσουν τα συμφέροντα της κοινωνικής πλειοψηφίας και θα αποκαταστήσουν την πληγωμένη περηφάνεια, σήμερα το πληγωμένο αίσθημα δικαίου της ελληνικής κοινωνίας. 
Και θέλω να υπενθυμίσω σε όλους και σε όλες, ότι εγώ είμαι από τους πολιτικούς, που ποτέ δεν πίστεψα ότι για όλα τα δεινά σε αυτόν τον τόπο ευθύνονται οι ξένοι. Ο μεγάλος αντίπαλος -και μιλάω με όρους, ας μου το επιτρέψετε, ταξικούς- για τις δυνάμεις της προόδου και της Αριστεράς βρίσκεται εντός των τειχών. Κι εδώ πρέπει να δώσουμε τη μάχη. Είναι οι δυνάμεις της ολιγαρχίας, των καρτέλ, των κρατικοδίαιτων επιχειρηματιών, οι δυνάμεις της διαφθοράς και της διαπλοκής, της γενικευμένης φοροδιαφυγής, αυτές οι δυνάμεις που ευνοήθηκαν τα προηγούμενα χρόνια από τις μνημονιακές πολιτικές αλλά κι απ’ αυτούς που κυβερνούσαν τον τόπο. Μην το ξεχνάμε αυτό. 
Η δέσμευσή μας είναι ότι η Κυβέρνηση αυτή θα κάνει ό,τι είναι δυνατόν, με το ίδιο πάθος που πάλεψε έξι μήνες τώρα σε αυτόν τον άνισο αγώνα στο εξωτερικό, για να μπει μια τάξη σε αυτήν την χώρα, για τις αναγκαίες μεταρρυθμίσεις στο δημόσιο τομέα, για την καταπολέμηση της φοροδιαφυγής, για το διαρκές κυνήγι της διαφθοράς. Και την ίδια στιγμή, αυτή η Κυβέρνηση θα προνοήσει, ώστε να αμβλυνθούν οι κοινωνικές επιπτώσεις των μέτρων και να μην παραδοθεί η κοινωνική πλειοψηφία βορά στις δυνάμεις της ακραίας εκμετάλλευσης, στις δυνάμεις του νεοφιλελευθερισμού. 
Κυρίες και κύριοι Βουλευτές, βρισκόμαστε στην ώρα της κρίσης και της ευθύνης. Αυτό αφορά όλους και όλες μας. Άκουσα πριν από λίγο πολλούς από εσάς να μιλάτε για τον εκβιασμό. Το ίδιο γράφουν και διεθνή μέσα ενημέρωσης αυτές τις μέρες. Θα ήθελα να σας ρωτήσω με μεγάλη ειλικρίνεια. Πιστεύετε ότι είναι υπαρκτός ή πλαστός αυτός ο εκβιασμός; Αναφέρομαι -για να μην παρεξηγηθώ- στις εναλλακτικές επιλογές που είχα προχθές το βράδυ, μέχρι το πρωί της Δευτέρας, σε αυτήν τη δεκαεπτάωρη σκληρή διαπραγμάτευση. 
Οι επιλογές που είχα μπροστά μου ήταν συγκεκριμένες. Η μία επιλογή ήταν, να αποδεχθώ μία συμφωνία σε πολλά σημεία της οποία έχω ριζικές διαφωνίες. Η δεύτερη επιλογή ήταν η άτακτη χρεοκοπία. Δεν θέλω να αναφερθώ στις συνέπειές της. Όλοι τις γνωρίζουμε. Υπήρχε και μία τρίτη επιλογή -υπάρχει και τώρα- το σχέδιο Σόιμπλε για τη συναινετική έξοδο της Ελλάδας από το ευρώ και το παράλληλο νόμισμα. Αν τη θέλουμε και τώρα έχουμε χρόνο να τη ζητήσουμε. Μας την προσφέρει. 
Ανάμεσα σε αυτές τις επιλογές βάρυνε σε εμένα -όπως και σε κάθε άλλον σε αυτήν τη θέση, πιστεύω, απ’ όποια πτέρυγα του Κοινοβουλίου- η επιλογή της ευθύνες απέναντι στα λαϊκά στρώματα, απέναντι σε μια χειμαζόμενη και λεηλατημένη τα τελευταία πέντε χρόνια κοινωνία να μην οδηγηθεί σε χειρότερη μοίρα, σε χειρότερη θέση απ’ αυτήν που είναι τώρα. 
Κυρίες και κύριοι Βουλευτές, κυρίες και κύριοι συνάδελφοι, θα ήθελα με ειλικρίνεια να θέσω αυτό το ερώτημα σε όλους σας, στον καθένα και την καθεμιά που σήμερα θα ψηφίσει. Ο εκβιασμός στον οποίο αναφερθήκατε, θεωρείτε ότι είναι πραγματικός ή πλαστός; 
Εάν θεωρείτε ότι είναι πλαστός, είμαι ανοιχτός να ακούσω τις εναλλακτικές επιλογές και μαζί να προχωρήσουμε σ’ αυτές. Εάν θεωρείτε ότι είναι πραγματικός, όμως, τότε δεν υπάρχει άλλη επιλογή από το να μοιραστούμε όλοι το βάρος αυτής της ευθύνης. 
(Χειροκροτήματα από τις πτέρυγες του ΣΥΡΙΖΑ και των ΑΝΕΛ)
Και σε ό,τι με αφορά, είμαι ο τελευταίος ο οποίος θα δραπετεύσω από αυτήν την ευθύνη. Είμαι, όμως, και ο τελευταίος ο οποίος οικειοθελώς θα προσχωρήσω στο σχέδιο των αντιπάλων, δηλαδή, ο τελευταίος ο οποίος θα προχωρήσω, με τη δική μου επιλογή, στο να διευκολύνω το σχέδιο απομάκρυνσης από τα κυβερνητικά έδρανα ετούτης εδώ της Κυβέρνησης, που έδωσε τον αγώνα με θάρρος, με αξιοπρέπεια, με τόλμη, όλους αυτούς τους μήνες της σκληρής διαπραγμάτευσης.  
Κύριε Πρόεδρε της Νέας Δημοκρατίας, δυο λεπτά μόνο θα πάρω τον λόγο για να σας δώσω δύο συγκεκριμένες απαντήσεις σε ορισμένα από τα στοιχεία τα οποία αναφέρατε. 
Η πρώτη απάντηση, έχει να κάνει με το πόσα δισεκατομμύρια φέρνουμε εμείς σε σχέση με το mail Χαρδούβελη. Κοιτάξτε, το ότι βγαίναμε από το μνημόνιο τον προηγούμενο Νοέμβρη και μάλιστα με την περιβόητη πιστωτική γραμμή, που μόλις την ανακοινώσατε, τότε έσπευσαν τα spreads να ανέβουν στο θεό, αυτό το τέχνασμα, λοιπόν, αυτό το παραμύθι, ήταν αντίστοιχου μεγέθους παραμύθι με το «success story». 
Μια χώρα, κυρίες και κύριοι συνάδελφοι -κι επειδή βρισκόμαστε σε πολύ κρίσιμη στιγμή, καλό είναι να μιλάμε τη γλώσσα της αλήθειας- όταν έχει χρέος 180% του ΑΕΠ και προσεγγίζει πλέον τα 200% του ΑΕΠ, σύμφωνα με την έκθεση του Διεθνούς Νομισματικού Ταμείου, αντιλαμβάνεστε ότι δεν είναι μια χώρα η οποία μπορεί να βγει στις αγορές, εάν δεν έχει καταφέρει να αποκτήσει πολύ υψηλούς ρυθμούς ανάπτυξης και ταυτόχρονα αν δεν έχει επέλθει η αναγκαία απομείωση-αναδιάρθρωση του χρέους. Κακά τα ψέματα. 
Κι εγώ γνωρίζω ότι όλο το προηγούμενο διάστημα, σε όλες τις συμφωνίες που φέρνατε στη Βουλή, ήταν βαριά η δημοσιονομική προσαρμογή, βαρύτερη από αυτήν που φέρνουμε εμείς τώρα. Και πρέπει να το παραδεχτείτε. Εγώ να παραδεχθώ ότι τα διαρθρωτικά μέτρα τα οποία φέρνουμε εμείς, είναι σκληρά κι εγώ δεν συμφωνώ, δεν πιστεύω ότι θα ευνοήσουν την ελληνική οικονομία και το λέω ανοιχτά. Όμως, λέω ότι είμαι υποχρεωμένος να τα εφαρμόσω και αυτή είναι η διαφορά μας ίσως. 
Όμως, κύριε Μεϊμαράκη, τώρα, για πρώτη φορά, έχουμε σαν δεδομένο ότι αυτά τα σχεδόν 85 δισεκατομμύρια εξασφαλισμένης χρηματοδότησης για την επόμενη τριετία -τα 25 για τις τράπεζες, για να καλυφθούν πλήρως οι ανάγκες, άρα τα 60 δισεκατομμύρια- καλύπτουν πλήρως όλες τις χρηματοδοτικές ανάγκες της χώρας στο μεσοπρόθεσμο διάστημα, δηλαδή τα 27 δισεκατομμύρια, τα ομόλογα της Ευρωπαϊκής Κεντρικής Τράπεζας, τα περίπου 20 δισεκατομμύρια του Διεθνούς Νομισματικού Ταμείου. Άρα, για την επόμενη τριετία, έχουμε μία de facto αναδιάρθρωση του χρέους, δεν έχουμε ανάγκες υψηλών αποπληρωμών. Είναι εξασφαλισμένες. 
Ταυτόχρονα, όμως, έχουμε και την ισχυρή δέσμευση για την απόφαση το φθινόπωρο, να γίνει η αναδιάρθρωση και του χρέους που έχει συσσωρευθεί και είναι πολύ υψηλές οι αποπληρωμές στον Ευρωπαϊκό Μηχανισμό από το 2022 και μετά. Και πριν από λίγο, είχαμε τη δήλωση της Διευθύντριας του Διεθνούς Νομισματικού Ταμείου, που έλεγε ότι είναι η πρώτη φορά που πλέον οι Ευρωπαίοι είναι αναγκασμένοι να συζητήσουν την απομείωση χρέους. Αυτή είναι μια εξέλιξη θετική και πρέπει να το παραδεχθείτε. 
Και είναι μια εξέλιξη θετική, με την έννοια ότι αν υπάρχει μία προοπτική, μία πιθανότητα να βγει η οικονομία από αυτήν την αυτοτροφοδοτούμενη κρίση, είναι να υπάρξει η δυνατότητα αναδιάρθρωσης του χρέους. Και αυτή η αναδιάρθρωση του χρέους, εξασφαλίζεται τόσο στο μεσοπρόθεσμο όσο και στο μακροπρόθεσμο διάστημα και είναι πάρα πολύ σημαντικό για να βγούμε επιτέλους, να δούμε φως στο τέλος του τούνελ. 
Επιπλέον, κύριε Μεϊμαράκη, η συμφωνία αυτή, εξασφαλίζει και ένα πακέτο 35 δισεκατομμυρίων ευρώ για επενδύσεις, με την υπόσχεση ότι ένα μεγάλο μέρος εξ αυτών θα είναι εμπροσθοβαρείς, άμεσες επενδύσεις. Αλλά θέλω να σας πω –και νομίζω ότι θα συμφωνήσετε μαζί μου- ότι η δυνατότητα να αντισταθμιστούν οι υφεσιακές τάσεις των μέτρων λιτότητας 8 περίπου δισεκατομμυρίων ευρώ την επόμενη διετία, η πιθανότητα, εξαρτάται σε μέγιστο βαθμό από το κλίμα το οποίο θα δημιουργηθεί στις αγορές, στους επενδυτές, το κλίμα που μπορεί να δημιουργήσει η εξασφαλισμένη χρηματοδότηση, το κλίμα που μπορεί να δημιουργήσει η βεβαιότητα ότι τελείωσε η συζήτηση περί Grexit. 
Η προσέλκυση, λοιπόν, επενδύσεων μαζί με τις ευρωπαϊκές επενδύσεις, είναι η μόνη δυνατότητα για να αναθερμανθεί η οικονομία, να εξισορροπηθούν οι υφεσιακές τάσεις και, πράγματι, να βγούμε από την κρίση. 
Αυτά τα στοιχεία –επιτρέψτε μου, με πάσα ειλικρίνεια- δεν υπήρχαν ούτε στο πρόγραμμα που ήρθε το 2010 ούτε στο πρόγραμμα που ήρθε το 2012. Υπήρχαν μόνο οι βαριές υποχρεώσεις δημοσιονομικής προσαρμογής 4% το χρόνο. 
Είμαι ο τελευταίος που θα ωραιοποιήσω μια συμφωνία που έχω δηλώσει ότι σε πολλά της σημεία διαφωνώ σε ό,τι αφορά το περιεχόμενό της αλλά ταυτόχρονα, οφείλω να πω και την αλήθεια, «του στραβού το δίκιο». Αυτό το οποίο είχαμε στα χέρια μας στις 25 Ιούνη ήταν μόνο σκληρά μέτρα, χωρίς χρηματοδοτικό πρόγραμμα, χωρίς αναδιάρθρωση του χρέους, χωρίς προοπτική, πέντε μήνες και μετά ξανά συζήτηση για νέο μνημόνιο. Αυτό το οποίο έχουμε τώρα, είναι μια συμφωνία δύσκολη, η οποία όμως μπορεί να δώσει μια προοπτική εξόδου από την κρίση στο επόμενο διάστημα, πολύ γρηγορότερα από το τέλος της χρονικής διάρκειας του προγράμματος. 
Τέλος, θα ήθελα να κάνω δυο ακόμη παρατηρήσεις. Κύριε Μεϊμαράκη, πώς να το κάνουμε, κύριε Πρόεδρε, η διαφορά είναι –κι αυτό δεν μπορεί κανείς να το κρύψει- ότι ανήκετε στην ίδια πολιτική οικογένεια, με αυτούς οι οποίοι όλο το τελευταίο διάστημα έχουν στοχοποιήσει τη χώρα μας και τον ελληνικό λαό. Είστε στην ίδια  πολιτική οικογένεια με την κ. Μέρκελ, τον κ. Σόιμπλε, τον κ. Βέμπερ. 
