Κυρίες και κύριοι Βουλευτές, θα ήθελα εξαρχής να επαναλάβω αυτό που είπα και εχθές στην τοποθέτησή μου, την ώρα που καταθέταμε την πρόταση μομφής στον Πρόεδρο της Βουλής. Πρόκειται για μία πολιτική επιλογή έκφρασης της δυσαρέσκειάς μας για τη διαδικασία που επελέγη, της δυσαρέσκειάς μας για την παραβίαση του Κανονισμού και του Συντάγματος. 
Δεν πρόκειται για μία προσωπική διένεξη αλλά για μία πολιτική επιλογή αναγκαστική, από τη στιγμή που ο Πρόεδρος επέλεξε να πάρει πάνω του -ως μη όφειλε, κατά τη γνώμη μας- την απόφαση να αποδεχθεί πλήρως την πρόταση και τις προτροπές του Αντιπροέδρου της Κυβέρνησης, ο οποίος ήρθε ετεροχρονισμένα να αλλάξει τη θέση που είχε εκφράσει πρωτύτερα εκ μέρους της Κυβέρνησης ο Υπουργός Επικρατείας και να απορρίψει την πρόταση δυσπιστίας που καταθέσαμε στον Υπουργό Οικονομικών. Λέω «ως μη όφειλε», δεδομένου ότι θα μπορούσε να θέσει το θέμα στην Επιστημονική Επιτροπή της Βουλής, είτε έστω στη Διάσκεψη των Προέδρων. Δεν έπραξε ούτε το ένα ούτε το άλλο. 
Το ότι δεν πρόκειται για μία, αν θέλετε, προσωπική διένεξη, μαρτυρά και το γεγονός ότι ο κ. Μεϊμαράκης –αν δεν κάνω λάθος- είναι από τους λίγους -δεν είναι σύνηθες στα κοινοβουλευτικά χρονικά- Προέδρους της Βουλής που έχει εκλεγεί και με την ψήφο της Αξιωματικής Αντιπολίτευσης, τη δική μας ψήφο. Υπ’ αυτήν την έννοια έχουμε κι ένα λόγο παραπάνω, αν θέλετε, να είμαστε περισσότερο αυστηροί και απαιτητικοί. 
Χθες, κατά τη γνώμη μας, κυρίες και κύριοι Βουλευτές -το εκφράσαμε με έντονο τρόπο- έγινε ένα πρωτοφανές στα χρονικά κοινοβουλευτικό πραξικόπημα, με ακόμα πιο προφανή πολιτική σκοπιμότητα. Καταθέσαμε μία συνταγματικά ορθή πρόταση. 
Χθες μάλιστα, άκουσα τον αξιότιμο Πρόεδρο κ. Κακλαμάνη να μιλάει για χαρακτηρισμούς και ύβρεις. 
ΑΠΟΣΤΟΛΟΣ ΚΑΚΛΑΜΑΝΗΣ: Δεν είπα για χθες, γενικώς είπα.
ΑΛΕΞΙΟΣ ΤΣΙΠΡΑΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Από τη δική μας πλευρά, κύριε Πρόεδρε, δεν υπήρξαν ούτε χαρακτηρισμοί ούτε ύβρεις. Αντιθέτως, χθες ειδικότερα, δεχθήκαμε καταιγισμό χαρακτηρισμών και ύβρεων που προσβάλλουν όχι εμάς προσωπικά, αλλά τους θεσμούς που εκπροσωπούμε. Ακούσαμε τον Αντιπρόεδρο της Κυβέρνησης να με κατηγορεί και να λέει ότι ο Πρόεδρος της Βουλής έφτυσε στα μούτρα τον Αρχηγό της Αξιωματικής Αντιπολίτευσης. 
Δεν είδα να το σχολιάζει κανείς αυτό. Να μας κατηγορεί ότι είμαστε η πέμπτη φάλαγγα, να μας κατηγορεί με μια απίστευτη εθνοκαπηλία -που μας πάει σε άλλες εποχές και σε άλλους πολιτικούς χώρους- ότι εμείς καταστρέφουμε τη χώρα την ώρα που κάποιοι άλλοι σώζουν τη χώρα. 
Εμείς δεν καταθέσαμε ούτε ύβρεις ούτε ήρθαμε εδώ με διάθεση να ανταλλάξουμε χαρακτηρισμούς. Ήρθαμε με πολιτικά επιχειρήματα. Βεβαίως, υπήρξε σκληρή πολιτική κριτική. Μιλήσαμε για πολιτικό έγκλημα και επιμένουμε σ’ αυτό. Φαντάζομαι ότι ενδεχομένως ως προς αυτό, κύριε Πρόεδρε, μπορεί να μην έχετε και πολύ διαφορετική άποψη σε σχέση και με τη χθεσινή σας στάση. Γιατί καταλαβαίνω τον διαρκή εκβιασμό που υφίστανται οι Βουλευτές της κοινοβουλευτικής Πλειοψηφίας όλα αυτά τα χρόνια, έναν εκβιασμό που χθες ξεπέρασε τα όρια και μάλιστα με ψευδείς αναφορές, ότι εάν δεν ψηφισθεί ή εάν καθυστερήσει τρεις μέρες η κοινοβουλευτική διαδικασία, δεν θα πάρουμε τη δόση, τη στιγμή που γνώριζε ο κ. Σταμάτης, όταν τα έλεγε αυτά στην πρώτη του ομιλία -όταν ακόμα, βεβαίως, μας έλεγε ότι είναι καθ’ όλα νόμιμη η πρότασή μας- ότι δεν πρόκειται να υπάρξει ζήτημα δόσης στο Eurogroup στην άτυπη συνάντηση των Υπουργών Οικονομικών που θα γίνει στη χώρα μας μεθαύριο, αλλά στις 17 του Απρίλη. Άρα, εδώ πρόκειται για έναν εκβιασμό συνειδητά ψευδή. 
Έλεγα, λοιπόν, κυρίες και κύριοι συνάδελφοι, ότι καταθέσαμε μια κατά την άποψή μας συνταγματικά ορθή πρόταση. Και σας καταθέτω μια σειρά από γνωμοδοτήσεις. Χθες αναφερθήκατε οι περισσότεροι στη γνωμοδότηση του κ. Χρυσόγονου και μάλιστα με περιπαικτικό ύφος: «Δεν μας λέτε ποιοι είναι αυτοί που γνωμοδοτούν». Δεν κατάλαβα δηλαδή: Κρίνετε τους καθηγητές Συνταγματικού Δικαίου, τους συνταγματολόγους ανάλογα με το εάν έχουν πολιτική προτίμηση ή όχι; Δηλαδή, ο κ. Βενιζέλος που τόσα χρόνια τον έχετε για έγκριτο συνταγματολόγο, επειδή είναι ΠΑΣΟΚ, δεν θα έπρεπε να έχει άποψη. 
Καταθέτω, λοιπόν, και τη γνωμοδότηση του κ. Χρυσόγονου, καθηγητή Συνταγματικού Δικαίου στο Αριστοτέλειο Πανεπιστήμιο και τη γνωμοδότηση του κ. Κατρούγκαλου, καθηγητή Δημοσίου Δικαίου στο Δημοκρίτειο Πανεπιστήμιο και τη γνωμοδότηση του κ. Φιλίππου, επίκουρου καθηγητή Συνταγματικού Δικαίου στη Νομική Σχολή Δημοκρίτειου Πανεπιστημίου Θράκης. Καταθέτω και απόσπασμα από τη μελέτη της κ. Καμτσίδου, καθηγήτριας Συνταγματικού Δικαίου στο Αριστοτέλειο Πανεπιστήμιο Θεσσαλονίκης, που μάλιστα έχει γραφεί σε ανύποπτο χρόνο.
(Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλέξιος Τσίπρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Όλα αυτά αποδεικνύουν, κυρίες και κύριοι συνάδελφοι, ότι η πρότασή μας έπρεπε να συζητηθεί με τη διαδικασία που προβλέπει ο Κανονισμός και το Σύνταγμα. Η χθεσινή εξέλιξη προσβάλλει στον πυρήνα της την κοινοβουλευτική αρχή και έρχεται σε αντίθεση με τον πανθομολογούμενο διαχωρισμό μεταξύ συλλογικής ευθύνης της Κυβέρνησης και ατομικής ευθύνης Υπουργών. Άκουσα και τον Υπουργό τον κ. Αθανασίου να τοποθετείται επί μακρόν επ’ αυτού του ζητήματος. 
Διάκριση της ευθύνης σε συλλογική και ατομική. Βεβαίως, δεν χρειάζεται να είμαστε ούτε νομικοί ούτε συνταγματολόγοι. Αρκεί μια απλή ανάγνωση να κάνει κάποιος που ξέρει γράμματα. Άρθρο 84 παράγραφος 2 του Συντάγματος. Εγώ το Πολυτεχνείο έχω τελειώσει, κύριε Αθανασίου. Δεν έχω τελειώσει νομικά. Εντούτοις, γνωρίζω να διαβάζω ελληνικά. Επ’ ουδενί δεν συνδέεται ατομική ευθύνη Υπουργού με συλλογική ευθύνη Κυβέρνησης, διότι σε μια τέτοια εκδοχή θα καταλήγαμε στο άτοπο, μομφή που γίνεται δεκτή κατά μέλους της Κυβέρνησης να συνεπάγεται και πτώση της Κυβέρνησης, πράγμα το οποίο, όπως πολύ καλά γνωρίζετε, δεν υφίσταται. 
Ως εκ τούτου, πώς επαναφέρετε διαρκώς το ζήτημα του χρονικού ορίου του εξαμήνου, όταν η μία πρόταση είναι κατά συλλογικά της Κυβερνήσεως, η άλλη κατά μέλους της Κυβέρνησης; Η μία πρόταση, εάν γίνει αποδεκτή, οδηγεί σε πτώση της Κυβέρνησης. Η άλλη πρόταση, οδηγεί σε αναγκαστική παραίτηση Υπουργού, όχι σε πτώση κυβέρνησης.
Εξ όσων γνωρίζω, βέβαια, και ο κ. Βενιζέλος αποδέχεται το διαχωρισμό μεταξύ συλλογικής ευθύνης κυβέρνησης και ατομικής ευθύνης Υπουργών. Αλλά, βεβαίως, ο κ. Βενιζέλος είναι γνωστός μεταξύ των συνταγματολόγων και για τη συνήθειά του πολλές φορές, τις γνώσεις του για το Σύνταγμα να τις αξιοποιεί ως εργαλείο για την εξυπηρέτηση πολιτικών σκοπιμοτήτων.
Τι συνέβη, όμως, κατά τη διαδικασία, κυρίες και κύριοι Βουλευτές; Ο Υπουργός Επικρατείας κ. Σταμάτης όχι μία φορά, αλλά δύο φορές απεδέχθη την πρόταση. Την έκανε αμέσως αποδεκτή. Και να μην τον παραφράζετε. Υπάρχουν Πρακτικά. Υπάρχει και το βίντεο που έχει παιχτεί σε όλες τις τηλεοράσεις. Και μάλιστα επιχειρηματολόγησε τη δεύτερη φορά, λέγοντας ότι δεν θέτουμε κανένα θέμα νομιμότητας της πρότασης που καταθέτετε. Έχετε δικαίωμα να το κάνετε, αλλά είναι εθνικά επιζήμιο διότι δεν θα πάρουμε τη δόση.
Η Αντιπρόεδρος της Βουλής, η Προεδρεύουσα, ζήτησε ομιλητές για να ξεκινήσει αμέσως η διαδικασία της συζήτησης της πρότασης δυσπιστίας. Προσδιόρισε ακόμα και την έναρξη της συζήτησης. Και ξαφνικά όλα ανετράπησαν από τον Αντιπρόεδρο της Κυβέρνησης, ο οποίος εχθές θέλησε να λειτουργήσει και ως Κοινοβουλευτικός Εκπρόσωπος της Νέας Δημοκρατίας και ως Πρόεδρος της Βουλής και ως Αντιπρόεδρος της Κυβέρνησης και ως Πρόεδρος του ΠΑΣΟΚ και δεν ξέρω εγώ ως τι άλλο.
Σήμερα, όμως, είναι σε όλους –νομίζω- απολύτως σαφές ποια ήταν η σκοπιμότητα αυτής της θεαματικής αλλαγής στάσης της Κυβέρνησης ανάμεσα στην τοποθέτηση του κ. Σταμάτη και στην τοποθέτηση του κ. Βενιζέλου. Η τριήμερη συζήτηση στη Βουλή για την ουσία της κυβερνητικής πολιτικής, για την ουσία του πολυνομοσχεδίου, για τις βαρύτατες επιπτώσεις του στην οικονομία, στην κοινωνία, στην καθημερινότητα θα ήταν κόλαφος για την Κυβέρνηση. Ακόμα μεγαλύτερος κόλαφος θα ήταν η αναμενόμενη κρίση των Βουλευτών για τον Υπουργό των Οικονομικών κ. Στουρνάρα, έτσι και ετίθετο στην κρίση της Βουλής η πρόταση δυσπιστίας που καταθέσαμε. 
Αυτός ήταν και ο λόγος που καταπιαστήκατε από χθες σκόπιμα, κατά την άποψή μας, σε λανθασμένες νομικές ερμηνείες με μόνο σκοπό να αποφύγετε μια κοινοβουλευτική μάχη. Η Κυβέρνηση χθες φυγομάχησε, κύριε Αθανασίου. Το μόνο κυβερνητικό σχέδιο χθες κατά τη συζήτηση στη Βουλή ήταν η φυγομαχία. Και δυστυχώς, ο Πρόεδρος της Βουλής υπηρέτησε αυτό το κυβερνητικό σχέδιο. Και το Κοινοβούλιο για άλλη μια φορά τραυματίστηκε προκειμένου να μην στραπατσαριστεί η εικόνα της Κυβέρνησης. 
Ποιο ήταν το επικοινωνιακό τρικ που ακολουθούσε η Κυβέρνηση εδώ και ένα μήνα; Ότι δήθεν διαπραγματεύεται σκληρά. Αυτό το τρικ ο ίδιος ο Υφυπουργός Αγροτικής Ανάπτυξης, Υπουργός της Κυβέρνησης, το ξεγύμνωσε, αποδεικνύοντας ότι δεν υπήρξε καμμία ουσιαστική διαπραγμάτευση, αλλά εκ των προτέρων ο κ. Χατζηδάκης τα είχε δεχθεί όλα. 
Ποιο ήταν το δεύτερο τρικ; Ότι τελείωσε το μνημόνιο. Αλλά, αυτό που ψηφίστηκε χθες και πλέον εκ του αποτελέσματος και εκ των διαρροών από την κυβερνητική πλειοψηφία μπορούμε όλοι να συναγάγουμε, ήταν κάτι εξίσου σημαντικό με τα προηγούμενα μνημόνια, αν όχι άλλο ένα μνημόνιο. Αλλιώς, γιατί υπήρξαν αυτές οι διαρροές; Πάει, λοιπόν, και αυτό το τρικ. 
Τι έμεινε; Έμειναν οι αντάρτες του γάλακτος, οι αντάρτες γάλακτος, οι οποίοι, όπως κάθε φορά, κάνουν φασαρία και στο τέλος ψηφίζουν τα πάντα σε συνεννόηση, κατά την άποψή μας, με την Κυβέρνηση.
Μη με διακόπτετε, παρακαλώ.
Σε συνεννόηση να ρίχνετε στάχτη στα μάτια του κόσμου, για να μην καταλάβει η ελληνική κοινωνία –έτσι πιστεύατε- τι εγκλήματα κρύβονταν σε αυτές τις οκτακόσιες σελίδες που κατατέθηκαν στις 3 το πρωί Παρασκευή προς Σάββατο, που έπρεπε το Σάββατο να διαβαστούν από όλους τους Βουλευτές, να συζητηθούν στην επιτροπή μέσα σε έξι ώρες και σε άλλες έξι ώρες την Κυριακή να καταλήξουμε και να ψηφίσουμε. Αυτή, λοιπόν, τη διαδικασία συγκάλυψης ήθελε να ξεσκεπάσει η πρόταση δυσπιστίας που κατέθεσε χθες ο ΣΥΡΙΖΑ εναντίον του Υπουργού των Οικονομικών και ταυτόχρονα να αναδείξει τις βαρύτατες πολιτικές ευθύνες του κ. Στουρνάρα, ο οποίος μάλιστα μας δήλωσε ότι είναι ευτυχής διότι ολοκλήρωσε το έργο του και έβγαλε τη χώρα από τον τάφο και ετοιμάζεται και για νέα αξιώματα. 
Ήθελε να ξεσκεπάσει, λοιπόν, αυτές τις βαρύτατες πολιτικές ευθύνες, αλλά και την προσπάθεια –αυτό είναι το αθλιέστερο όλων- της αυτοαμνήστευσης των εμπλεκομένων σε πράξεις, που κατά τη γνώμη μας συνιστούν κακουργηματική απιστία εις βάρος του δημοσίου. Διότι, πώς αλλιώς μπορούμε να χαρακτηρίσουμε αυτό που γίνεται με τις τράπεζες, όταν ξαφνικά, για παράδειγμα, σε μία συστημική τράπεζα, στη Eurobank, κερδοσκοπικά funds, ντόπια και ξένα, θα μπορούν με 2 ή 2,5 δισεκατομμύρια ευρώ να αποκτήσουν το 51%, τη στιγμή που το ελληνικό δημόσιο έχει ήδη βάλει 11,5 δισεκατομμύρια ευρώ; Με 11,5 δισεκατομμύρια ευρώ το ελληνικό δημόσιο θα έχει το 49% και με 2 ή 2,2 δισεκατομμύρια ευρώ κερδοσκοπικά funds θα έχουν το 51%. Αυτό για εσάς τι είναι;
Κυρίες και κύριοι Βουλευτές, αυτό ακριβώς ήθελε η Κυβέρνηση να αποφύγει. Γι’ αυτό και προσπάθησε να αναδείξει διάφορα νομικίστικα τερτίπια, διότι με την τριήμερη διαδικασία ήθελε δεν ήθελε η Κυβέρνηση θα ήταν αναγκασμένη εδώ να απολογηθεί και να μιλήσει γι’ αυτό το έγκλημα εις βάρος της μεσαίας τάξης, εις βάρος του δημόσιου πλούτου, για το σκάνδαλο των τραπεζών που σας είπα πιο πριν. Ήθελε δεν ήθελε θα συζητούσε και για τη διάλυση των εργασιακών σχέσεων, με τον κόσμο της μισθωτής σκλαβιάς που οικοδομεί το καθεστώς του μνημονίου. Γιατί ένα καθεστώς φτιάχνετε. 
Νομίζω, όμως, ότι τελικά δεν θα καταφέρετε να αποφύγετε αυτήν την ουσιαστική συζήτηση. Ήδη το πολυδιαφημισμένο «success story» νούμερο δύο μετατράπηκε χθες βράδυ σε ιστορία τρόμου. Τα χαμόγελα πάγωσαν. Προσπαθούν κάποιοι να πανηγυρίσουν στα Μέσα Μαζικής Ενημέρωσης αλλά η πραγματικότητα είναι ότι μετράτε τα τραύματά σας. Είστε μία Κυβέρνηση πολυτραυματίας.
Και επειδή κάποιοι έσπευσαν να πουν «μέγα λάθος η πρόταση μομφής κατά του Υπουργού των Οικονομικών», ε, ας κάνουμε κάθε δύο εβδομάδες και τέτοια λάθη, για να χάνετε και από δύο στην κοινοβουλευτική Πλειοψηφία.
Χθες βράδυ, όμως, κυρίες και κύριοι συνάδελφοι, μετά από το αποτέλεσμα της ψηφοφορίας νομίζω και ο τελευταίος Έλληνας πολίτης κατάλαβε τι προσπαθούσε να αποφύγει η Κυβέρνηση με την επίκληση επιχειρημάτων, ερμηνειών και γνωμοδοτήσεων, σε σχέση με την ερμηνεία του Κανονισμού, προκειμένου να μη γίνει η συζήτηση. 
Διότι, όταν σε μια ψηφοφορία με αυτά τα εκβιαστικά διλήμματα, με την τρομοκρατία της δόσης, με το στανιό της κομματικής πειθαρχίας, φτάνετε με το ζόρι στις εκατόν πενήντα μία, ο κ. Στουρνάρας όχι εκατόν πενήντα μία δεν θα έπαιρνε, ούτε εκατόν σαράντα δεν θα έπαιρνε. Και νομίζω ότι με αυτόν τον τρόπο, εκθέσατε τον Υπουργό των Οικονομικών, διότι στην πράξη όχι μόνο δεν βρεθήκατε ως Κυβέρνηση αλληλέγγυοι απέναντί του, αλλά φανερώσατε το φόβο σας μπροστά στην επικείμενη διαδικασία της ψηφοφορίας, βάζοντας ξανά ψεύτικα εκβιαστικά διλήμματα σε σχέση με τη δόση που δεν θα δοθεί, αλλά ξέρετε Πρωταπριλιά έχουμε αύριο, δεν είχαμε χθες. 
Επιτρέψτε μου, όμως, κύριε Πρόεδρε, να μου δώσετε τρία λεπτά να πω και για τα θέματα που αφορούν την κοινοβουλευτική διαδικασία, γιατί νομίζω ότι η σημερινή συζήτηση, αν θέλετε, αποτελεί και μια ευκαιρία για έναν ευρύτερο αναστοχασμό πάνω στο ρόλο του Κοινοβουλίου, στο κύρος των Βουλευτών, στις διαδικασίες και στους θεσμούς. Δεν υπάρχει αμφιβολία, στη συνείδηση της κοινωνίας έχει απαξιωθεί η κοινοβουλευτική διαδικασία και αυτό που ζούμε τα τελευταία χρόνια εδώ, είναι και μια αφυδάτωση της ίδιας της δημοκρατίας. Βεβαίως η ιστορία διδάσκει ότι σε περιόδους κρίσης γιγαντώνεται η υποβάθμιση του Κοινοβουλίου και  των θεσμών. Διδάσκει επίσης ότι η αντιλαϊκή πολιτική απαιτεί και επιβάλλει ένα απαξιωμένο Κοινοβούλιο. Αυτά που ζούμε, όμως, σε αυτό τον τόπο τέσσερα χρόνια τώρα -γιατί κάποιος, νομίζω Προεδρεύων, ανέτρεξε στο 1927, αν δεν κάνω λάθος, για να θυμηθεί παλαιότερες προτάσεις δυσπιστίας σε Πρόεδρο της Βουλής- είναι πρωτοφανή.
Θα σας μιλήσω με αριθμούς. Τετρακόσιοι εφαρμοστικοί νόμοι έχουν περάσει εδώ. Εκατόν ογδόντα από αυτούς τα τελευταία δυο χρόνια. Σαράντα πράξεις νομοθετικού περιεχομένου έχουν περάσει. Εννέα νομοσχέδια με τη διαδικασία του κατεπείγοντος, δηλαδή σε δυο μόνο μέρες, τα τελευταία δυο χρόνια! 
Ο Πρωθυπουργός εμφανίζεται μονάχα για την ψηφοφορία. Δεν έρχεται ουδέποτε στις ερωτήσεις που κατατίθενται από τους άλλους Αρχηγούς ή Βουλευτές. Κατήργησε την ώρα του Πρωθυπουργού. Τον ακολουθούν στην ίδια τακτική και οι Υπουργοί της Κυβέρνησης. Η Βουλή πλέον δεν βουλεύεται, δεν συζητά πολιτικά. Έχει αποκτήσει έναν απολύτως διεκπεραιωτικό ρόλο. Εκπρόθεσμες νυχτερινές εν κρυπτώ τροπολογίες. Νομοσχέδια εκατοντάδων σελίδων σε ένα άρθρο.
Πριν ξεκινήσει, λοιπόν, η σημερινή συζήτηση -θα ήσασταν εδώ νομίζω- είχε επίκαιρες ερωτήσεις, μόλις δύο. Άλλες φορές δεν υπάρχει καμμία. Διότι οι Υπουργοί επιλέγουν να απέχουν από τα κοινοβουλευτικά τους καθήκοντα. Λυπάμαι, αλλά η συμμετοχή στον κοινοβουλευτικό έλεγχο δεν είναι προαιρετική για τους Υπουργούς. Και ως προς αυτό, όλοι μας έχουμε ευθύνη, αλλά πρώτιστη ευθύνη έχει το Προεδρείο και ο Πρόεδρος της Βουλής.
Έχουμε κάνει αλλεπάλληλα διαβήματα για την ακύρωση επικαίρων ερωτήσεων, τη μη διεξαγωγή προ ημερησίας διάταξης συζητήσεων, για τις τροπολογίες που έρχονται από το πουθενά. Το παράξενο δε είναι ότι όταν αυτά τα συζητάμε κατ’ ιδίαν με τον Πρόεδρο τον κ. Μεϊμαράκη, συμφωνεί μαζί μας. Και βεβαίως δεσμεύεται ότι το Προεδρείο θα λάβει μέτρα. Διαπιστώσατε μήπως να έχει βελτιωθεί τα τελευταία χρόνια αυτή η κατάσταση; 
Κυρίες και κύριοι Βουλευτές, εμείς έχουμε μια τελείως διαφορετική αντίληψη για το Κοινοβούλιο και τον ρόλο του. Αντίληψη που θέλει την αποφασιστική ενδυνάμωση του Κοινοβουλίου ως αυτόνομου νομοθετικού και ελεγκτικού θεσμού της εκτελεστικής εξουσίας, που θέλει τον δραστικό περιορισμό της διαδικασίας του κατεπείγοντος. 
Οι δικές μας προτάσεις ξεκινούν από τη δυνατότητα υποβολής νομοσχεδίων και προτάσεων νόμου όχι μόνο από την Κυβέρνηση, αλλά και από συγκεκριμένο αριθμό Βουλευτών με δεσμευτική χρονική διαδικασία για την συζήτηση και την ψήφισή τους στην Ολομέλεια και καταλήγουν ακόμα και στη δυνατότητα σύστασης εξεταστικής επιτροπής από μικρότερο αριθμό Βουλευτών, διεξαγωγή δημοψηφίσματος ακόμα και για ψηφισμένο νομοσχέδιο με δικαίωμα πρότασης συγκεκριμένου αριθμού Βουλευτών. Έχουμε καταθέσει τις προτάσεις μας. 
Αυτές οι αντιλήψεις και οι αρχές μας είναι και οι γενναίες θεσμικές αλλαγές που πιστεύουμε ότι πρέπει να γίνουν για να αποκτήσει το Κοινοβούλιο ξανά αυτόνομο ρόλο και παρουσία. Αυτό που ζητάμε είναι περισσότερη δημοκρατία, αυτό που απαιτούμε είναι η τήρηση του Κανονισμού της Βουλής και του Συντάγματος, το ακριβώς αντίθετο, λοιπόν, από αυτό που ζούμε τα τελευταία χρόνια, που ζούμε τη Βουλή του «εγκρίνεται κατά πλειοψηφία», τη Βουλή του «ακυρώνεται λόγω κωλύματος του Υπουργού».
 Κυρίες και κύριοι Βουλευτές, σε ό,τι μας αφορά θα υπερασπιστούμε με όποιο μέσο έχουμε την κοινοβουλευτική διαδικασία και το Σύνταγμα. Θεωρούμε ότι με αυτόν τον τρόπο υπερασπιζόμαστε την ίδια τη δημοκρατία, διότι μία Βουλή διακοσμητική χωρίς διάλογο και μακριά από την κοινωνία, με συνεχείς προκλήσεις από τη μεριά της Κυβέρνησης, μία Βουλή που στέκεται διαρκώς απέναντι στις ανάγκες της κοινωνίας και στις αγωνίες της είναι ό,τι χειρότερο γι’ αυτό που κι εσείς πριν είπατε, κύριε Πρόεδρε, για την απαξίωση της πολιτικής, την απαξίωση των θεσμών και την απαξίωση της ίδιας της δημοκρατίας.
Θα ήθελα, λοιπόν, να σας ζητήσω να εκλάβετε τη δική μας πρόταση δυσπιστίας πέρα από την προφανή δυσαρέσκειά μας για τη χθεσινή διαδικασία και ως μία απόπειρα θεσμικής απάντησης στον ευτελισμό και στην απαξίωση του Κοινοβουλίου, κάτι το οποίο νομίζω αφορά όλες τις πτέρυγες της Βουλής.
Σας ευχαριστώ.
