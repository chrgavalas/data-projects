Κυρίες και κύριοι συνάδελφοι, ο κ. Σαμαράς φρόντισε να επαναλάβει μέρος όλων όσων είχε πει και την προηγούμενη εβδομάδα στη συζήτηση που είχα προκαλέσει, προκειμένου να ενημερώσω το Σώμα. 
Όμως, σήμερα επανέλαβε την ίδια ρητορική, ότι για τη χώρα υπάρχουν δύο και μόνο δύο εκδοχές ή το μνημόνιο ή η καταστροφή. Θα θυμάστε ότι σας είπα και την προηγούμενη εβδομάδα ότι βρίσκεστε σε στρατηγική σύγχυση. Μας κατηγορείτε τις μισές μέρες της βδομάδας ότι πηγαίνουμε τη χώρα στα βράχια, στην καταστροφή και τις άλλες μισές ότι έχουμε υπογράψει μνημόνιο. Αυτά δεν μπορούν να συμβαδίσουν.
Αφού, λοιπόν, επαναλάβατε ότι μόνο αυτά τα δύο μπορούν να υπάρχουν ως προοπτική για τη χώρα και το λαό, σήμερα κάνατε μια αποκάλυψη. Μέχρι τα τώρα είχαμε την αίσθηση ότι παραμονεύετε καρτερικά στη γωνία προσμονώντας την αποτυχία της Κυβέρνησης και της χώρας, μήπως και δικαιωθείτε. 
Σήμερα μας αποκαλύψατε, ξεπερνώντας τον εαυτό σας, ότι όχι μόνο καρτερικά παραμονεύετε την πιθανή αποτυχία, αλλά μας απειλείτε κιόλας εκ των προτέρων ότι αυτή η αποτυχία θα έρθει και θα φέρει –λέει- και ανακριτική επιτροπή, σε μια Κυβέρνηση που έχει αναλάβει μόλις δύο μήνες -μόλις δυο μήνες!- τη διακυβέρνηση του τόπου, ενός τόπου φορτωμένου όχι με τις θυσίες του ελληνικού λαού, αλλά φορτωμένου με τις δικές σας επιλογές, τα χρέη και τα άδεια ταμεία, την κοινωνική διάλυση.
Κατηγορείτε εμάς, που αναλάβαμε μόλις πριν από δύο μήνες, ότι έχετε ετοιμάσει τις ανακριτικές επιτροπές! Κι ύστερα μιλάτε για συναίνεση. Θέλετε -λέει- να μας βοηθήσετε να πάρουμε τα χρήματα από την Ευρωπαϊκή Κεντρική Τράπεζα και από τα SMP, δηλαδή -ποια;- τα κέρδη των άλλων τραπεζών που ανήκουν σε εμάς, αυτά που ανήκουν στην Ελλάδα! Και μας λέτε ότι για αυτά θα μας βοηθήσετε, εσείς που παραμονεύετε να μας στήσετε ανακριτικές επιτροπές, όχι εξεταστικές. 
Αποκαλυφθήκατε, κύριε Σαμαρά, μόνο που δεν έχετε υπολογίσει σωστά τα πράγματα, γιατί η χώρα έχει μία Κυβέρνηση που διαπραγματεύεται με ειλικρίνεια και με θάρρος, με ψηλά το κεφάλι, περήφανα και έχει τη μεγάλη υποστήριξη της μεγάλης πλειοψηφίας του ελληνικού λαού, κύριε Σαμαρά, που αντί να μειώνεται αυτή η υποστήριξη, όπως δείχνουν οι μετρήσεις της κοινής γνώμης, αυξάνεται παρά το γεγονός ότι περνάνε οι μέρες.
Αυτό είναι το μεγάλο σας πρόβλημα. Το μεγάλο σας πρόβλημα είναι ότι έχετε απέναντί σας μία Κυβέρνηση που λέει την αλήθεια, που μιλάει καθαρά, που διαπραγματεύεται με θάρρος και που έχει στόχο να βγάλει τον ελληνικό λαό και τη χώρα από τη λάσπη. 
Η Ελλάδα, λοιπόν, κύριε Σαμαρά, δεν είναι μια χώρα υποτελής και υποταγμένη. Η Ελλάδα απώλεσε μεγάλο μέρος της οικονομικής της δύναμης τα τελευταία τεσσεράμισι-πέντε χρόνια, αλλά πολύ σύντομα θα διαπιστώσετε κι εσείς ότι είναι μια χώρα κυρίαρχη και υπολογίσιμη, μια χώρα που έχει, παρά τις δυσκολίες που πέρασε την τελευταία πενταετία, μία ισχυρή γεωπολιτική δυναμική. Και είναι μία χώρα κυρίαρχη, που δεν μπορούν να παίζουν μαζί της εταίροι και δανειστές. Θα το διαπιστώσετε κι εσείς, θα το διαπιστώσουν και οι εταίροι και δανειστές. 
(Χειροκροτήματα από τις πτέρυγες του ΣΥΡΙΖΑ και των ΑΝΕΛ)
Κυρίες και κύριοι Βουλευτές, μετά από πέντε χρόνια κοινοβουλευτικής σιωπής για τα μεγάλα ζητήματα που προκάλεσαν τη μνημονιακή καταστροφή εκκινούμε σήμερα μία διαδικασία με στόχο να απαντηθούν ερωτήματα που απασχολούν τον ελληνικό λαό. Πρόκειται για ερωτήματα που σχετίζονται με την περίοδο κατά την οποία δρομολογήθηκε η υπαγωγή της χώρας στο μνημόνιο, μετά την υπογραφή της πρώτης δανειακής σύμβασης, αλλά και για ερωτήματα που σχετίζονται με ό,τι ακολούθησε το πρώτο μνημόνιο. 
Τα αποτελέσματα αυτών των πολιτικών είναι φυσικά γνωστά σε όλους μας: 
Εκτόξευση του δημόσιου χρέους, που υποτίθεται ότι ήταν η βασική αιτία που οδηγηθήκαμε στα μνημόνια. Ήταν 124% περίπου όταν μπήκαμε τον Μάιο του 2010, και είναι 175% σήμερα. Εκτόξευση της ανεργίας στο 27% περίπου και στο 60% για τους νέους. Δραματική μείωση μισθών και συντάξεων με αποτέλεσμα τα μεσαία και κατώτερα κοινωνικά στρώματα να απωλέσουν πάνω από το 50% του εισοδήματός τους. Εκατοντάδες χιλιάδες λουκέτα μικρών και μεσαίων επιχειρήσεων. Εκατοντάδες χιλιάδες νέες και νέοι που αναγκάστηκαν να μεταναστεύσουν στο εξωτερικό, στερώντας τη χώρα μας και την οικονομία από το πιο σημαντικό επιστημονικό δυναμικό υψηλών προσόντων και υπονομεύοντας με αυτόν τον τρόπο τις ίδιες τις προοπτικές ανάκαμψης της οικονομίας. Και, βεβαίως, κατάρρευση του κοινωνικού κράτους, των υπηρεσιών υγείας και πρόνοιας, των υπηρεσιών εκπαίδευσης. 
Όλα αυτά ήταν συνέπειες μίας συγκεκριμένης πολιτικής, της πολιτικής λιτότητας και της εσωτερικής υποτίμησης που επιβλήθηκε από τα μνημόνια με στόχο –υποτίθεται- την ανάκτηση της ανταγωνιστικότητας της χώρας, μια ανάκτηση της ανταγωνιστικότητας όμως που δεν ήρθε ποτέ. 
Ξέρετε, δεν θέλω να μείνω στην κριτική αυτού του προγράμματος. Είναι δεδομένη τόσο η πολιτική όσο και η οικονομική του αποτυχία. Το πρόγραμμα αυτό το έκρινε η ζωή, το έκριναν οι ίδιοι οι πολίτες, που στις 25 του Γενάρη αποφάσισαν να δώσουν εντολή για μια ριζική στροφή, παρά το κλίμα κινδυνολογίας, που και τότε είχατε δημιουργήσει. 
Υπ’ αυτήν την έννοια, θέλω να παραδεχτώ ενώπιόν σας ότι οι επί της αρχής πολιτικές ευθύνες έχουν ήδη αποδοθεί από τον ίδιο τον ελληνικό λαό, από την ετυμηγορία του. Η ανάγκη, όμως, που έρχεται σήμερα να καλύψει η πρόταση για δημιουργία εξεταστικής επιτροπής είναι να χυθεί άπλετο φως στις σκοτεινές πτυχές αυτής της πενταετίας. Κι αυτό, ξέρετε, δεν είναι μόνο ανάγκη που αφορά την αξιοπιστία του πολιτικού μας συστήματος, αλλά αποτελεί ταυτόχρονα και λαϊκή επιταγή. 
Και δεν είναι ανακάλυψη αυτό του ΣΥΡΙΖΑ και των Ανεξαρτήτων Ελλήνων, που καταθέτουμε σήμερα αυτή την πρόταση. Να σας θυμίσω ότι ο ίδιος ο κ. Σαμαράς, που πριν τις εκλογές του 2012 είχε δεσμευτεί για μία και μόνη εξεταστική επιτροπή για το μνημόνιο, γιατί άραγε τότε είχε προχωρήσει σ’ αυτή τη δέσμευση; Γιατί άραγε, όμως, την ξέχασε αυτή τη δέσμευση, μόλις ανέλαβε την πρωθυπουργία, τη διακυβέρνηση της χώρας; 
Κυρίες και κύριοι Βουλευτές, θέλω να είμαι σαφής και συγκεκριμένος, διότι αυτά δεν είναι ζητήματα με τα οποία μπορεί κανείς να παίζει. Εδώ κρίνεται η αξιοπιστία του πολιτικού συστήματος. Κρίνεται, αν θέλετε, αυτό που εγώ ονομάζω αποκατάσταση της σχέσης εμπιστοσύνης των πολιτών με τους θεσμούς, που έχει διαρρηχθεί περαιτέρω τα τελευταία πέντε χρόνια και υπάρχει λόγος γι’ αυτό. Ξέρετε ποια είναι η ευρύτατα διαδεδομένη αίσθηση των πολιτών για όσα κατά καιρούς διαδραματίζονται σε τούτη εδώ την Αίθουσα κι έχουν σχέση με την κατά καιρούς διερεύνηση και απόδοση ευθυνών που προκύπτουν για τα πολιτικά πρόσωπα;
Αν ρωτήσετε την Πρόεδρο της Βουλής θα σας πει ότι βρήκε στο γραφείο της, με το που ανέλαβε, πάνω από εκατόν πενήντα φακέλους δικογραφιών, που έρχονται αμελλητί στη Βουλή, διότι προσκρούουν πάνω σε ευθύνες πολιτικών προσώπων. Η ευρύτατα, λοιπόν, διαδεδομένη εντύπωση στην ελληνική κοινωνία είναι ότι το πολιτικό σύστημα έχει περιβάλει τον εαυτό του με μανδύα προστασίας και ασυλίας. Γιατί ένας απλός πολίτης αντιμετωπίζεται με άλλα μέτρα και άλλα σταθμά από το νόμο και από τις προβλέψεις του ίδιου του Συντάγματος –δυστυχώς, λέω εγώ, και κάποιοι ευθύνη γι’ αυτό και βρίσκονται σήμερα σε αυτά εδώ τα έδρανα- απ’ ό,τι ένας Υπουργός. 
Και ακόμη χειρότερα, η ευρύτατα διαδεδομένη αίσθηση είναι ότι και ανάμεσα στις πολιτικές δυνάμεις υπάρχει συμπαιγνία, ώστε πολλές φορές η μία να καλύπτει την άλλη, ώστε να εξυπηρετούνται ειδικά συμφέροντα μιας κάστας πολιτικών και επιχειρηματιών σε βάρος του δημοσίου συμφέροντος. 
Θέλω να είμαι καθαρός. Δεν ισχυρίζομαι ότι αυτή η αίσθηση είναι κατ’ ανάγκη ορθή και αληθής, τουλάχιστον σε όλες τις περιπτώσεις. Οφείλουμε, ωστόσο, να τη λάβουμε υπ’ όψιν μας και είναι ακριβώς αυτό το γενικευμένο κλίμα καχυποψίας που το πολιτικό σύστημα, το Κοινοβούλιο, η ίδια η δημοκρατία οφείλει να αντιστρέψει. Και για να αντιστραφεί αυτό το κλίμα, για να ανακτήσουν οι πολίτες την εμπιστοσύνη τους στη δημοκρατία, οφείλουμε να δώσουμε απαντήσεις, απλές, σαφείς, καθαρές, πέρα από συνωμοσιολογίες και χωρίς πρόθεση ποινικοποίησης πολιτικών θέσεων και πολιτικών αποφάσεων.
Κυρίες και κύριοι Βουλευτές, είναι δεδομένο ότι πολιτικά και ιδεολογικά η σημερινή Κυβέρνηση βρίσκεται στον αντίποδα των μνημονιακών επιλογών των μνημονιακών κυβερνήσεων. Βρίσκεται, αν θέλετε, απέναντι σε νεοφιλελεύθερες ιδεοληψίες που έφερε μαζί του το μνημόνιο, σύμφωνα με τις οποίες η χώρα θα ανακτούσε, τάχα, την ανταγωνιστικότητά της, αν προχωρούσε σ’ αυτήν την πρωτοφανή διάλυση της αγοράς εργασίας.
Βρίσκεται στον αντίποδα της άποψης ότι θα αντιμετωπίζαμε τη μεγέθυνση του δημόσιου χρέους ξεπουλώντας τη δημόσια περιουσία ή ότι θα κάναμε την οικονομία μας να ξανακινήσει, αν μειώναμε περαιτέρω το κόστος εργασίας, αν το κοινωνικό κράτος το αφήσουμε να καταρρεύσει κι άλλο, επειδή –δήθεν- το κοινωνικό κράτος αποτελεί αντικίνητρο για την ανάπτυξη της ιδιωτικής πρωτοβουλίας.
Αυτός είναι ο ιδεολογικός πυρήνας που κρυβόταν μέσα στο μνημόνιο. Υπήρχε και πριν το μνημόνιο σε απόψεις. Διαφωνούμε. Είναι σεβαστές, όμως, οι απόψεις. Θέλω, δηλαδή, με δυο λόγια να σας διαβεβαιώσω ότι εδώ δεν ζητάμε μια εξεταστική επιτροπή, προκειμένου να ποινικοποιήσουμε αυτές τις αντιλήψεις, αυτές τις απόψεις, τις οποίες τις αντιπαλεύουμε χρόνια. Δεν συστήνεται εξεταστική επιτροπή, προκειμένου να κριθούν πολιτικές επιλογές ή αντιλήψεις με τις οποίες διαφωνούμε.
Θέλω να σας επαναλάβω ότι οι πολιτικές αντιλήψεις κρίνονται στην πολιτική αρένα, στις ιδεολογικές και κοινωνικές συγκρούσεις και τελικός κριτής δεν μπορεί να είναι κανείς άλλος από τον ίδιο τον λαό.
Η εξεταστική επιτροπή, ωστόσο, οφείλει να συγκροτηθεί για να διερευνήσει αν πέρα από την υλοποίηση μιας κακής, εμμονικής ή και ιδεοληπτικής επιλογής τελέσθηκαν, εν τέλει, πράξεις που είχαν άλλα μη πολιτικά κίνητρα. Αυτό οφείλουμε να διερευνήσουμε.
Ξέρετε, αυτό σε τελική ανάλυση ζητά να μάθει ο λαός μας, που συνεχίζει την ώρα που μιλάμε να έχει τεράστια ερωτηματικά για την πενταετία που πέρασε. Και σε αυτό πρέπει να δώσουμε σαφείς και ξεκάθαρες απαντήσεις όχι σ’ εμάς εδώ, αλλά στον ελληνικό λαό και όχι με στόχο να επιδείξουμε μια διάθεση ρεβανσισμού, αλλά επειδή αυτό είναι το ξεκάθαρο αίτημα και αυτό είναι και το χρέος μας απέναντι σ’ έναν λαό που υπέφερε τα τελευταία πέντε χρόνια κι έκανε θυσίες τρομακτικές. 
Βεβαίως, την ίδια στιγμή που έκανε θυσίες, έβλεπε άλλους πολλούς να μένουν έξω από αυτές τις θυσίες. Διαλύθηκε η μεσαία τάξη στη χώρα μας. Καταρρακώθηκαν τα χαμηλά εισοδήματα. Κάποιοι άλλοι, όμως, πρόλαβαν και έβγαλαν τα λεφτά τους στο εξωτερικό. Αυτό είναι το αίσθημα αδικίας που αισθάνεται η μεγάλη πλειοψηφία του ελληνικού λαού.
Είναι πολλά τα σημεία που πρέπει να διευκρινιστούν. Είναι πολλές οι πράξεις που πρέπει να ελεγχθούν. Χωρίς να μπω σε πολλές λεπτομέρειες και χωρίς να θέλω επ’ ουδενί να προκαταλάβω τα πορίσματα της επιτροπής, νομίζω ότι είναι ανάγκη να θυμίσω κάποιες από αυτές τις λεπτομέρειες, κάποια από αυτά τα ερωτηματικά.
Πρώτον, πρέπει να εξεταστεί σε βάθος και με λεπτομέρειες η διαδικασία αναθεώρησης του ελλείμματος του έτους 2009, που έλαβε χώρα τον χειμώνα του 2010 από τη νέα τότε κυβέρνηση του ΠΑΣΟΚ. Για ποιο λόγο προχώρησε η κυβέρνηση σ’ αυτήν την αναθεώρηση; Ποια μεθοδολογία μέτρησης ακολούθησε; Ποιος και γιατί πήρε αυτήν την απόφαση, που εν τέλει αποδείχθηκε καταστροφική για τη συνέχεια;
Τα ίδια ζητάγατε κι εσείς τότε, κύριε Σαμαρά. Τα ξεχάσατε μετά και όχι μόνο τα ξεχάσατε, αλλά τώρα μας είπατε και την άλλη θεωρία, ότι δεν έφερε το μνημόνιο την κρίση, αλλά η κρίση έφερε το μνημόνιο, δηλαδή τα πεπραγμένα της κυβέρνησης της Νέας Δημοκρατίας, δηλαδή του κ. Καραμανλή. 
Αυτό θέλετε να πείτε. Αυτά τα πεπραγμένα έφεραν το μνημόνιο. Πείτε το καθαρά, κύριε Σαμαρά. Γιατί δεν το λέτε;
Επίσης, πρέπει να δοθούν εξηγήσεις για την απόφαση της Τράπεζας της Ελλάδας να προχωρήσει, λίγες μέρες πριν μπει η χώρα στο μνημόνιο, στην αύξηση του χρόνου για τον διακανονισμό των ελληνικών ομολόγων από τις τρεις στις δέκα ημέρες.
Θυμάμαι ότι εγώ καθόμουν σ’ εκείνα εκεί τα έδρανα ψηλά. Ήμουν Αρχηγός κόμματος με μικρό ποσοστό στη Βουλή.
Καλά, το ποιος θα πάει πιο χαμηλά φαίνεται. Δείτε τις μετρήσεις. Δείτε τις δημοσκοπήσεις. Βγείτε και περπατήστε στα καφενεία, στις πλατείες, στην αγορά. Θα δείτε ποιος θα έχει την τύχη που είχαν κάποιοι άλλοι που καθόντουσαν μπροστά και πήγαν πίσω.
Ακούστε με, όμως, με λίγη προσοχή, σας παρακαλώ, και μη με διακόπτετε.
Θυμάμαι, λοιπόν, ότι τότε είχατε καταθέσει επίκαιρη ερώτηση στη Βουλή γι’ αυτό το θέμα, κύριε Σαμαρά, και δεν πήρατε επαρκείς απαντήσεις τότε από τον Πρωθυπουργό. Να άλλη μια απόφαση που γεννά εύλογα ερωτηματικά και για την οποία δεν έχουν δοθεί επαρκείς απαντήσεις, ούτε καν στην κ. Βάσω Παπανδρέου που ήταν τότε Βουλευτής της Συμπολίτευσης, η οποία έθεσε το θέμα με ερώτησή της στον αρμόδιο Υπουργό Οικονομικών. 
Σας λέω συγκεκριμένα πράγματα εγώ, κύριε Σαμαρά, δεν μιλάω γενικόλογα. Πρέπει ή δεν πρέπει αυτά να απαντηθούν, να διερευνηθούν; Πρέπει να απαντηθούν ή όχι τα ερωτήματα που σχετίζονται με την αλλαγή μνημονιακής φρουράς το Νοέμβριο του 2011, το φοβερό εκείνο Νοέμβριο του 2011, για να μάθουμε επιτέλους τι ακριβώς διημείφθη στις Κάννες, στις οποίες ο κ. Σαμαράς ταξίδεψε αντιμνημονιακός και από τις οποίες γύρισε ένθερμος υποστηρικτής του μνημονίου.
Τα λέω αυτά, κυρίες και κύριοι συνάδελφοι, διότι δεν αποτελούν μόνο μάθημα ή θέμα περιέργειας για τη σύγχρονη πολιτική ιστορία του τόπου. Τα λέω αυτά γιατί βλέπω και σήμερα τον κ. Σαμαρά που μάλλον κάτι θα ξέρει που εμείς δεν γνωρίζουμε –να μας το πει, όμως, δημόσια για να το μάθουμε- να ονειρεύεται κάτι ανάλογο και τώρα και χωρίς καν να προκληθεί, σπεύδει σε διεθνή μέσα ενημέρωσης να δηλώσει ότι είναι πρόθυμος να μπει σε οικουμενική κυβέρνηση. Πότε; Δύο μήνες μετά τις εκλογές, δύο μήνες μετά τη λαϊκή ετυμηγορία που έδωσε ένα ξεκάθαρο αποτέλεσμα και μια καθαρή κοινοβουλευτική Πλειοψηφία. 
Σας ζήτησε ποτέ κανείς να μπείτε σε οικουμενική κυβέρνηση, κύριε Σαμαρά, αυτές τις μέρες και δεν το ήξερα; Σας το ζήτησε κανείς;
Σας το ζήτησε κανείς ή μήπως νοσταλγήσατε την περίοδο των Καννών; Εάν νοσταλγήσατε την περίοδο των Καννών, καθίστε εκεί στην Αντιπολίτευση, συνηθίστε το, γιατί θα μείνετε για πολλά χρόνια. Στην Ελλάδα τα πραξικοπήματα τελείωσαν μαζί με το παλάτι. Τελεία και παύλα. Μην περιμένετε άδικα.
Η λίστα, όμως, των ερωτημάτων, κυρίες και κύριοι συνάδελφοι, δεν τελειώνει εκεί. Η Ελληνική Βουλή πρέπει αμερόληπτα και αντικειμενικά να εξετάσει τι ακριβώς έγινε και με αυτό το περίφημο PSI, το κούρεμα δηλαδή, των ομολόγων του ελληνικού δημοσίου που δημιούργησε μια ανεπίστρεπτη ζημία στα ασφαλιστικά ταμεία της χώρας. 
Αλήθεια, κυρίες και κύριοι Βουλευτές, τι πέτυχε το PSI;
Θέλετε την άποψή μου; Θα έχετε τη δυνατότητα να πείτε τη δική σας, αλλά σας βλέπω πολύ ανήσυχους και δεν καταλαβαίνω το γιατί. Αφήστε με να ολοκληρώσω και θα πείτε την άποψή σας.
Τι πέτυχε, λοιπόν, κυρίες και κύριοι συνάδελφοι, το PSI; Αυτό που πέτυχε, πέρα από το να καταστρέψει τα ασφαλιστικά ταμεία, ήταν να ξελαφρώσει τις γερμανικές και γαλλικές τράπεζες από τα ελληνικά ομόλογα και να τα φορτώσει στις πλάτες των ελληνικών ασφαλιστικών ταμείων, νοσοκομείων και πανεπιστημιακών ιδρυμάτων. Να μην τα ερευνήσουμε αυτά; Γιατί; Ποιες ήταν οι προτεραιότητες εκείνη την εποχή, με ποια δικαιολογία, ποιον πολιτικό στόχο; Εκτός κι αν δεν χρειάζεται να τα συζητήσουμε αυτά.
Μήπως δεν χρειάζεται, επίσης, να συζητήσουμε κυρίες και κύριοι συνάδελφοι, και τα ερωτήματα που προκύπτουν για τις επόμενες περιόδους, όπως το θέμα της αναδιάρθρωσης του ελληνικού τραπεζικού συστήματος που έγινε ακολούθως, την επόμενη περίοδο; Δεν έχει αναπάντητα ερωτήματα και ερωτηματικά; Ποια ήταν, αλήθεια, τα κριτήρια με τα οποία κρίθηκαν οι σημερινές συστημικές τράπεζες επιλέξιμες για ανακεφαλαιοποίηση, ενώ παραδείγματος χάριν μια δημόσια τράπεζα, η Αγροτική, κρίθηκε ανεπίδεκτη σωτηρίας; Μήπως ήταν χειρότερα τα μεγέθη και οι ισολογισμοί της Αγροτικής Τράπεζας από τις υπόλοιπες σημερινές συστημικές τράπεζες; Κάθε άλλο. 
Για ποιο λόγο τότε διαχωρίστηκε η Αγροτική σε «καλή» και «κακή» και οδηγήθηκε σε συγχώνευση η πρώτη και σε εκκαθάριση η δεύτερη και μια τράπεζα που ήταν στα πρόθυρα της κατάρρευσης έγινε κυρίαρχη και η Αγροτική είναι σήμερα, για να την θυμόμαστε, μια υπόθεση από το μακρινό παρελθόν και «διηγώντας τα να κλαις»; Γιατί; 
Πρέπει να δοθούν απαντήσεις. Τις περιμένει ο ελληνικός λαός αυτές τις απαντήσεις. Ξέρετε, χωρίς διάθεση ρεβανσισμού, εμείς έχουμε πάρει αυτήν τη λαϊκή εντολή, δηλαδή να διερευνήσουμε αυτές τις απαντήσεις. Επίσης, η δεύτερη ανακεφαλαιοποίηση των τραπεζών, που έγινε αργότερα, έχει και αυτή αναπάντητα ερωτήματα και ερωτηματικά, σε σχέση με τις επιλογές που έγιναν. 
Να θυμίσω ότι προϋπόθεση για την ανάληψη του κόστους ανακεφαλαιοποίησης από το ελληνικό δημόσιο ήταν οι μετοχές που αποκτήθηκαν από το Ταμείο Χρηματοπιστωτικής Σταθερότητας να μην μπορούν να πωληθούν παρά μόνο σε τιμή τουλάχιστον ίση με την τιμή κτήσης τους, ώστε να υπάρξει και αντίστοιχη ελάφρυνση του δημόσιου χρέους. Δεν τηρήθηκε η προϋπόθεση αυτή και μάλιστα χρειάστηκε και νομοθετική παρέμβαση, προκειμένου να μην τηρηθεί η προϋπόθεση αυτή. 
Το αποτέλεσμα ήταν οι τραπεζικές μετοχές του Ταμείου Χρηματοπιστωτικής Σταθερότητας να πωληθούν έναντι πινακίου φακής, με άμεση ζημία του ελληνικού δημοσίου και ταυτόχρονη επιβάρυνση του δημόσιου χρέους. Μάλιστα, εξαιτίας αυτής της πρακτικής, το ελληνικό δημόσιο έχασε τεράστια ποσοστά από τη συμμετοχή του στο μετοχικό κεφάλαιο των τραπεζών, με ελάχιστο κόστος για τους ιδιώτες επενδυτές, αλλά με πολύ μεγάλη ζημία για το ελληνικό δημόσιο. 
Δεν έχουν περάσει και πολλά χρόνια. Τα θυμόμαστε! Φως θέλουμε να ρίξουμε σε όλα αυτά. Αυτή η πρακτική, κυρίες και κύριοι συνάδελφοι, ξέρετε, στη διεθνή χρηματοοικονομική έχει όνομα. Ονομάζεται dilution και η νομιμότητά της είναι κάτι παραπάνω από αμφίβολη στην περίπτωση αυτή. Να μην ζητήσουμε έστω και εκ των υστέρων απαντήσεις σε όλα αυτά; Αυτό μας ζητάτε; Να μην ζητήσουμε απαντήσεις μας ζητάτε, να μη διερευνήσουμε -ο γέγονε γέγονε!- επειδή αποδόθηκαν οι πολιτικές ευθύνες στις 25 Γενάρη.
(Γέλωτες στην Αίθουσα)
Γελάτε; Γελάει καλύτερα, όμως, όποιος γελάει τελευταίος.
Η ανησυχία, όμως, είναι μάλλον κακός οιωνός. Προδίδει πανικό.
Έλεγα, λοιπόν, κυρίες και κύριοι συνάδελφοι, ότι τα τελευταία χρόνια, τα χρόνια του μνημονίου, σε αυτήν τη χώρα έγιναν πολιτικές επιλογές. Όλοι τις κρίνουν αυτές τις πολιτικές επιλογές. Κανείς δεν θέλει να τις ποινικοποιήσει. Πέραν, όμως, των πολιτικών επιλογών υπήρξαν συγκεκριμένες επιλογές, με αποτέλεσμα τη ζημίωση του ελληνικού δημοσίου.
Δεν θέλετε να τα ψάξουμε όλα αυτά; 
Και βεβαίως, σαν να μην έφταναν όλα αυτά, υπάρχει και η νομοθετημένη ομολογία ενοχής προηγούμενων κυβερνήσεων για τα περισσότερα από τα παραπάνω. 
Τι ακριβώς; Μα, για τις διατάξεις που πέρναγαν σε αυτήν εδώ τη Βουλή –πολλές φορές με οριακή πλειοψηφία-, διατάξεις που σε ανύποπτο χρόνο είχαν στόχο να μοιράζουν δεξιά και αριστερά ασυλίες και εξαίρεση από τις αστικές και ποινικές ευθύνες όσων είχαν την ευθύνη να υλοποιήσουν αυτές τις δύσκολες επιλογές. Αυτό, κατά την άποψή μας, ήταν η σημαντικότερη ομολογία ενοχής. Μιλώ φυσικά για την ασυλία που νομοθετήθηκε στη Βουλή, για τα διοικητικά συμβούλια μνημονιακών οργανισμών, του Ταμείου Χρηματοπιστωτικής Σταθερότητας συμπεριλαμβανομένου, του ΤΑΙΠΕΔ, για τις ασυλίες στο Νομικό Συμβούλιο του Κράτους, στα στελέχη της Τράπεζας της Ελλάδας και σε άλλους.
Και ερωτώ καλοπροαίρετα: Γιατί, αλήθεια, χρειάζονταν αυτές οι διατάξεις, εάν δεν υπήρχε κανένα θέμα και ήταν όλα ζήτημα πολιτικών επιλογών, τις οποίες δεν κρίνουμε, δεν τις κατακρίνουμε και δεν τις ποινικοποιούμε φυσικά; Γιατί να περάσουν αυτές οι διατάξεις ασυλίας, αν όλα γίνονταν σύμφωνα με τον νόμο;
Κυρίες και κύριοι Βουλευτές, αυτά και άλλα πολλά, κατά την άποψή μας, πρέπει να αποτελέσουν το αντικείμενο της εξεταστικής επιτροπής, ώστε ο ελληνικός λαός να πάρει τις απαντήσεις που του οφείλουμε, ώστε να διερευνηθεί εάν εδώ πρόκειται απλώς για ζητήματα πολιτικών αποφάσεων ή εάν πίσω από τις πολιτικές αποφάσεις κρύβονται και άλλα συμφέροντα, κρύβονται και άλλα κίνητρα.
Επιτρέψτε μου, με την ευκαιρία, να σχολιάσω εδώ την πρόταση που κατέθεσε σήμερα η Νέα Δημοκρατία, που μάλλον προσπαθεί να θολώσει τα νερά, παρά να βοηθήσει στην αποκατάσταση της εμπιστοσύνης στο πολιτικό σύστημα και στη δημοκρατία, μια πρόταση που κατατέθηκε δύο μόλις ώρες πριν ξεκινήσει η προγραμματισμένη συζήτηση για τη σύσταση εξεταστικής επιτροπής, που κατέθεσε η κυβερνητική πλειοψηφία. 
Και βεβαίως το εύλογο ερώτημα κάθε Έλληνα πολίτη είναι το εξής: Αφού θέλατε τόσο πολύ να διερευνηθεί το γιατί φτάσαμε ως εδώ και να συμπεριληφθεί στη διερεύνηση όλη η περίοδος από το 1981 μέχρι και σήμερα και αφού επί δυόμισι χρόνια ήσασταν κυβέρνηση κι είχατε την κοινοβουλευτική πλειοψηφία, γιατί δεν φέρνατε αυτήν την πρόταση εδώ να υπερψηφιστεί και να ξεκινήσει η διερεύνηση της υπόθεσης μέσα σε αυτήν την εξεταστική επιτροπή;
Όλες σας οι κινήσεις είναι υποκριτικές.
Ο λόγος που φέρατε σήμερα αυτήΝ την πρόταση εδώ είναι για να θολώσετε τα νερά. Γιατί όπως φάνηκε από την αγόρευσή σας, κύριε Σαμαρά, ουδόλως θέλετε, ουδόλως επιθυμείτε ούτε ένα χαρτάκι να σηκώσουμε ούτε μία πέτρα για να δούμε τι βρίσκεται από κάτω. «Ο γέγονε, γέγονε», αυτή είναι η αντίληψή σας.
Και βεβαίως το θέμα δεν είναι να ξεχειλώσουμε χρονικά το αντικείμενο της εξεταστικής επιτροπής για να εντάξουμε τη μνημονιακή πενταετία σε ένα αδιατάρακτο πολιτικό συνεχές, που εκκινεί από το 1981. Δεν μπορεί κανείς να αναρωτηθεί «για ποιο λόγο από το 1981 και όχι από το 1974, από το 1952 ή από κτίσεως ελληνικού κράτους»; 
Σε μία τέτοια περίπτωση, σε μία τέτοια προοπτική χάνεται αυτό που οι νομικοί, οι ποινικολόγοι ονομάζουν «αιτιώδη συνάφεια μεταξύ πράξης και αποτελέσματος». Θα μπορούσαμε έτσι να αναχθούμε ακόμα και στο ζεύγος των πρωτοπλάστων για να πάρουμε απαντήσεις. Απαντήσεις όμως δεν επρόκειτο να πάρουμε. 
Ο ελληνικός λαός όμως ζητάει απαντήσεις. Η πρότασή μας κατατέθηκε για να διερευνηθούν απαντήσεις καθαρές, ξάστερες, όσο και αν ενοχλεί αυτό κάποιους και ο ελληνικός λαός θα λάβει απαντήσεις από αυτή την Κυβέρνηση, από αυτή την κοινοβουλευτική Πλειοψηφία.
Σας ευχαριστώ.
