Κυρίες και κύριοι Βουλευτές, η σημερινή συζήτηση μου δίνει μια πολύ καλή ευκαιρία, πριν αναφερθώ στα ζητήματα της εκπαίδευσης, που αποτελούν και το κύριο θέμα της συνεδρίασης, να βάλω μερικά πράγματα στη θέση τους. Είναι, άλλωστε, και η πρώτη δυνατότητα που έχουμε, μετά από πολύ καιρό, στην Ολομέλεια της Βουλής να επιχειρηματολογήσουμε σε επίπεδο Πολιτικών Αρχηγών και θα αξιοποιήσω αυτήν την ευκαιρία, διότι δυστυχώς πλέον το σκοτάδι της προπαγάνδας και της συκοφαντίας του παλιού πολιτικού συστήματος και των συστημικών μέσων που στηρίζει απειλεί να καλύψει τα πάντα.
Και ξέρετε, το πρόβλημα είναι ότι στο σκοτάδι, όπως έλεγε ο Χέγκελ, όλες οι αγελάδες φαίνονται μαύρες. Φαίνονται, αλλά δεν είναι. Και σε τελική ανάλυση δεν μπορούμε να επιτρέψουμε κάποιοι να καλύψουν τη χώρα στο σκοτάδι, διότι θέλουν να δώσουν την εντύπωση ότι είμαστε ίδιοι. Δεν είμαστε. Εμείς ήρθαμε στην Κυβέρνηση, για να βάλουμε οριστικό τέλος σε όλες τις παθογένειες, που μας έφεραν ως εδώ. 
Και ξέρετε, όλα όσα μας έφεραν ως εδώ έχουν αυτουργούς τις κυβερνήσεις από τη Μεταπολίτευση και μετά και την καταστροφική συγκυβέρνηση των δύο κομμάτων για πέντε χρόνια, από το 2010 έως το 2015, κατά τη διάρκεια των οποίων χάσαμε το 25% του εθνικού μας πλούτου, μια ανείπωτη καταστροφή. Και είμαστε εδώ για να βγάλουμε επιτέλους την χώρα από την κρίση αλλά με την κοινωνία όρθια και για πρώτη φορά υπάρχουν οι προϋποθέσεις για να το πετύχουμε αυτό. Αυτές τις ημέρες κλείνει οριστικά ο κύκλος της πρώτης αξιολόγησης και θα δοθεί το πράσινο φως για την εκταμίευση των 2,8 δισεκατομμυρίων ευρώ που στο μεγαλύτερο ποσοστό του θα διοχετευθεί στην πραγματική οικονομία.
Όλα τα στοιχεία δείχνουν ότι όχι μόνο τα έσοδα πάνε καλά και υπεραποδίδουν, αλλά ότι ήδη έχουμε μπει σε θετικούς ρυθμούς ανάπτυξης από το τρίτο τρίμηνο του 2016, ενώ για το 2017 αναμένουμε θετικούς ρυθμούς ανάπτυξης, που θα προσεγγίσουν το 3%. Για πρώτη φορά μετά από χρόνια έχουμε σταθερή μείωση της ανεργίας, η οποία, αν και απαράδεκτα υψηλή ακόμη, έχει μειωθεί περίπου τέσσερις μονάδες από την ημέρα που αναλάβαμε τη διακυβέρνηση.
Η δεύτερη αξιολόγηση θα κλείσει στην ώρα της, ενώ το ζήτημα του χρέους για πρώτη φορά δεν είναι ένα αντικείμενο συζήτησης εδώ μέσα, αλλά είναι αντικείμενο συζήτησης σε πανευρωπαϊκό και σε παγκόσμιο επίπεδο και μέχρι το τέλος του χρόνου περιμένουμε θετικές ειδήσεις και από αυτό το μέτωπο. 
Ήδη εχθές ο Επίτροπος Μοσκοβισί με δηλώσεις του ξεκαθάρισε ότι μέχρι το τέλος του χρόνου αναμένουμε μια συνολική συμφωνία με συγκεκριμένα μέτρα για την απομείωση του χρέους. Και αυτές οι δηλώσεις έρχονται λίγες μόνο ημέρες μετά τις δηλώσεις Ρέγκλινγκ, που εξέφρασε την βεβαιότητα ότι εντός του 2017 η Ελλάδα θα καταφέρει να βγει αξιόπιστα στις αγορές χρήματος. 
Και όλα αυτά δεν έγιναν από μόνα τους. Έχουν γίνει με σκληρή προσπάθεια, με σκληρή δουλειά, αλλά ταυτόχρονα και με μια διαρκή έγνοια για την κοινωνία και τους πιο αδύναμους. Καταφέραμε να κλείσουμε την πρώτη και πιο δύσκολη αξιολόγηση, προστατεύοντας αποτελεσματικά τα λαϊκά στρώματα με την προστασία της πρώτης κατοικίας, με το πρόγραμμα για την ανθρωπιστική κρίση, που διαρκώς ανανεώνεται και αφορά χιλιάδες νοικοκυριά, με την ανακατανομή των βαρών, με τη διαρκή μέριμνα για τη στήριξη του κοινωνικού κράτους. 
Το ίδιο σκοπεύουμε να κάνουμε και στο πλαίσιο της δεύτερης αξιολόγησης. Θα διαπραγματευτούμε αποφασιστικά, ώστε η χώρα να αποκτήσει ένα σύγχρονο θεσμικό πλαίσιο για την προστασία της εργασίας και των εργαζομένων, για να αποκατασταθούν οι συλλογικές διαπραγματεύσεις, που οι κυβερνήσεις της πενταετίας της καταστροφής Νέας Δημοκρατίας και ΠΑΣΟΚ κατήργησαν την προηγούμενη περίοδο.
Γνωρίζουμε, βέβαια, ότι και σε αυτήν τη μάχη η Αξιωματική Αντιπολίτευση, και όχι μόνο, θα είναι απέναντι, καθώς έχετε ήδη προστρέξει από πέρυσι κιόλας να υποστηρίξετε ορισμένες από τις πιο ακραίες θέσεις μεταξύ των δανειστών.
Θυμόμαστε τη συνέντευξή σας, κύριε Μητσοτάκη, επί αμερικανικού εδάφους, νομίζω την άνοιξη, αλλά και την πρόσφατη ομιλία σας στη Θεσσαλονίκη, όπου επαναλάβατε ότι σκοπεύετε να επαναδιαπραγματευθείτε, να διεκδικήσετε χαμηλότερα πλεονάσματα με αντάλλαγμα σαρωτικές διαρθρωτικές μεταρρυθμίσεις. Και το τι σημαίνει στη γλώσσα σας «μεταρρυθμίσεις» νομίζω ότι το γνωρίζουν όλοι οι Έλληνες και το θυμούνται: απολύσεις, απορρύθμιση της αγοράς εργασίας, ξεπούλημα του δημόσιου πλούτου και κατεδάφιση του κοινωνικού κράτους. Κι εκεί ακριβώς είναι η διαφορά μας. 
Κι εκεί ακριβώς είναι η διαφορά μας. Διότι εμείς επιδιώκουμε την απομείωση του χρέους, που άλλωστε δικαιούμαστε βάσει συμφωνίας, χωρίς να προσφέρουμε ανταλλάγματα στους δανειστές την κατεδάφιση της κοινωνίας, σε αντίθεση με τη νεοφιλελεύθευρη Νέα Δημοκρατία του κ. Μητσοτάκη, που δεν το κρύβει πως δεν έχει κανένα πρόβλημα με αυτήν τη κατεδάφιση. 
Και ξέρετε, δεν το κάνει αυτό επειδή το ζητούν οι πιστωτές, αλλά κυρίως –και αυτό το λέει καθαρά- διότι αποτελεί τον πυρήνα της δικής σας ιδεολογίας. Γι’ αυτό και είστε για άλλη μια φορά απέναντι στη διαπραγματευτική μας προσπάθεια να ανακτήσουμε τις συλλογικές διαπραγματεύσεις και να διευρύνουμε κοινωνικά κεκτημένα. 
Πρώτα και κύρια όμως, είστε απέναντι στο εσωτερικό μέτωπο, στον μεγάλο αγώνα να σπάσουμε, επιτέλους, σε αυτήν τη χώρα το αμαρτωλό τρίγωνο της διαπλοκής, ένα τρίγωνο που εσείς δημιουργήσατε χρόνια τώρα και που σήμερα ταυτίζεστε απόλυτα με αυτό. 
Εδώ κι ένα μήνα, παίζεται από το παλιό πολιτικό σύστημα και από τα συστημικά μέσα η τρίτη πράξη ενός έργου που έχουμε δει κι έχουμε ξαναδεί κι έχουμε βαρεθεί να βλέπουμε, της λεγόμενης «αριστερής παρένθεσης». Παίξατε τα ρέστα σας την περίοδο της πιστωτικής ασφυξίας, την πρώτη περίοδο της διακυβέρνησης ότι θα οδηγηθεί η χώρα στη χρεοκοπία και θα ξεμπερδέψετε από τον ΣΥΡΙΖΑ και τη λαϊκή εντολή που είχε πάρει. Απογοητευθήκατε. Ήρθε το δημοψήφισμα. Ήρθαν οι εκλογές. Ο ελληνικός λαός σας κατέταξε στη θέση της Αντιπολίτευσης και μας έδωσε εντολή για τέσσερα χρόνια να κυβερνήσουμε τον τόπο. Παίξατε το ίδιο στοίχημα πέρσι στην πρώτη αξιολόγηση. Παίξατε τα ρέστα σας ότι δεν θα κλείσει. Πάλι ηττηθήκατε, δυστυχώς για εσάς, αλλά ευτυχώς για τη χώρα. 
Τώρα, επιχειρείτε για άλλη μια φορά το ίδιο. Και το επιχειρείτε φυσικά στηρίζοντας και στηριζόμενοι από αυτούς, οι οποίοι για πρώτη φορά στον τόπο καλούνται να βάλουν το χέρι στην τσέπη, να πληρώσουν, καλούνται, δηλαδή, να είναι ίσοι απέναντι στους νόμους, όπως πρέπει να είναι όλοι οι Έλληνες πολίτες. 
Πλέον, όμως, κυρίες και κύριοι της Αξιωματικής Αντιπολίτευσης, δεν κρατάτε ούτε τα προσχήματα. Έχετε βγει στα κεραμίδια, για να υπερασπιστείτε το πιο σκοτεινό δίκτυο εξουσίας της μεταπολιτευτικής περιόδου, το δίκτυο εξουσίας που οικοδόμησαν οι καναλάρχες μαζί με τις τράπεζες και τα δικά σας κόμματα. 
Τολμάτε εσείς αυτές τις μέρες να κουνάτε το δάχτυλο στην Αριστερά, μιλώντας για το ηθικό πλεονέκτημα, τα κόμματα που μοίραζαν ασυλία στους εαυτούς τους για να παίρνουν θαλασσοδάνεια οι ίδιοι, τα ίδια τα κόμματα, αλλά και οι ημέτεροι, τα κόμματα -και θα το θυμίσω για άλλη μια φορά, γιατί δεν έχουμε ασθενή μνήμη σε αυτόν τον τόπο- της «Siemenς», του Χριστοφοράκου, του Τσοχατζόπουλου, των υποβρυχίων, του ΚΕΕΛΠΝΟ, των υποκλοπών, της παράγκας στο ελληνικό ποδόσφαιρο και όλων των άλλων μεγάλων σκανδάλων. Τολμάτε εσείς να σηκώνετε το δάκτυλο.
Από το πρώτο δευτερόλεπτο κάνατε ό,τι περνούσε από το χέρι σας, για να ακυρώσετε τον διαγωνισμό για τις τηλεοπτικές άδειες. Σαμποτάρατε τον ορισμό του Εθνικού Συμβουλίου Ραδιοτηλεόρασης. Απειλήσατε Υπουργούς. Προσπαθήσατε να χειραγωγήσετε τη δικαιοσύνη. Απειλείτε τώρα και δημόσιους υπαλλήλους που διενεργούν τη διαδικασία του διαγωνισμού. 
Φτάσατε μέχρι το σημείο να τάξετε στους καναλάρχες, σε αυτούς που στον διαγωνισμό ανακηρύχθηκαν ως υπερθεματιστές και πλήρωσαν και πληρώνουν, ότι θα τους γυρίσετε πίσω τα λεφτά. Μπήκαν 255 εκατομμύρια ευρώ στα δημόσια ταμεία σε περίοδο κρίσης που τα έχει ανάγκη η ελληνική κοινωνία και ο ελληνικός λαός. 
Και εσείς όχι μόνο δεν έχετε μια συγγνώμη να ζητήσετε, που επί είκοσι επτά χρόνια όχι μόνο δεν πήρατε δεκάρα από αυτούς που αξιοποιούσαν τις δημόσιες συχνότητες για να προστατεύουν εαυτούς και εσάς, αλλά τους δίνατε αφειδώς και δάνεια με αέρα, όπως ομολόγησαν κάποιοι στην επιτροπή της Βουλής, όχι μόνο δεν έχετε μια συγγνώμη να ζητήσετε, αλλά θέλετε και να επιστρέψουμε τα χρήματα. Και τώρα, που βλέπετε ότι ο διαγωνισμός προχωρά κανονικά, κάνετε ό,τι μπορείτε για να τον απονομιμοποιήσετε. 
Το καλοκαίρι μας κατηγορούσατε τρεις μήνες ολόκληρους ότι κάνουμε έναν στημένο διαγωνισμό, για να μην πάρει άδεια ο «ΣΚΑΪ» του κ. Αλαφούζου, επειδή προβάλλει -και δεν είναι ο μόνος- προγράμματα ειδήσεων αντικυβερνητικού περιεχομένου. Αυτό λέγατε και μάλιστα είχε βγει και ο Αντιπρόεδρός σας σε ένα κρεσέντο αυτογελοιοποίησης και έλεγε: «Έχω στοιχεία και πληροφορίες από υπουργικά έδρανα ότι δεν θα πάρει άδεια ο «ΣΚΑΪ»». Και ο «ΣΚΑΪ» πήρε πρώτος άδεια!
Μετά άλλαξε το τροπάρι και μας κατηγορούσατε ότι ο διαγωνισμός έγινε όχι για να μην πάρει άδεια ο κ. Αλαφούζος, αλλά για να πάρει άδεια ο κ. Καλογρίτσας, που θα έφτιαχνε το ΣΥΡΙΖΑ TV. Όταν ο Καλογρίτσας ζήτησε διευκόλυνση, έφυγε από τον διαγωνισμό το επόμενο λεπτό. Δεν πήρε καμμία άδεια. 
Γιατί σε αυτόν τον τόπο -ακούστε το καλά- θα μάθουμε όλοι και πρώτα απ’ όλα εσείς, ότι ο νόμος ισχύει για όλους. 
Πάει, λοιπόν, και η καραμέλα αυτή. Τώρα τι έχετε να πείτε; Για ποιο λόγο έγινε ο διαγωνισμός; 
Μήπως ο κ. Κυριακού είναι ΣΥΡΙΖΑ; Μήπως ο κ. Μαρινάκης ή ο κ. Σαββίδης έγιναν ΣΥΡΙΖΑ και αυτοί; Ή θα γίνει ΣΥΡΙΖΑ ο κ. Αλαφούζος, επειδή πήρε άδεια; 
Κάποια στιγμή, λοιπόν, τελειώνουν τα επιχειρήματα και κάποια στιγμή ορισμένες απαντήσεις πρέπει να δοθούν. Διότι στην προσπάθειά σας να κάνετε το μαύρο άσπρο, ή μάλλον το άσπρο μαύρο, μιλήσατε και για δήθεν μεγάλο σκάνδαλο του ΣΥΡΙΖΑ στις τράπεζες. Έχετε το θράσος εσείς να μιλάτε για σκάνδαλο ΣΥΡΙΖΑ στις τράπεζες.
Ξέρετε, στο σπίτι του κρεμασμένου καλό είναι να μην μιλάμε για σκοινί, γιατί όσο κι αν ψάξετε, δεν θα βρείτε τον ΣΥΡΙΖΑ και την Κυβέρνησή του πίσω από κανένα δάνειο. Τους εαυτούς σας θα βρείτε, τους εαυτούς σας που γονάτισαν το τραπεζικό σύστημα της χώρας μοιράζοντας αφειδώς θαλασσοδάνεια δεξιά και αριστερά. 
Και εάν θέλετε να βρείτε δάνεια χωρίς εξασφαλίσεις, θα σας πρότεινα πρώτα να ψάξετε στα δικά σας βιβλία, για τα δικά σας δάνεια. 
Η Νέα Δημοκρατία χρωστάει 200 εκατομμύρια ευρώ και άλλα τόσα το ΠΑΣΟΚ. Και θέλετε να πιστεύετε ότι αυτά είναι δανεικά και αγύριστα!
Σύντομα, όμως, έρχεται το πόρισμα της εξεταστικής επιτροπής για τα δάνεια στα μέσα μαζικής ενημέρωσης και στα πολιτικά κόμματα. Και τότε θα δούμε ποιος θα γελάσει τελευταίος. 
Σας το λέω ξανά: Ό,τι και να κάνετε, οι φίλοι και οι προστατευόμενοί σας θα περάσουν από το ταμείο και θα πληρώσουν!
Είπα και ξαναλέω ότι αυτή είναι για μας μια μεγάλη τομή στο πολιτικό σύστημα. Μετά από είκοσι επτά χρόνια ρυθμίζεται το ραδιοτηλεοπτικό τοπίο με έναν τρόπο αδιάβλητο, διαφανή, όπου όλα τα έγγραφα είναι προσβάσιμα, με μια διαδικασία αλλεπάλληλων ελέγχων, με διαρκείς και συνεχόμενες δικλείδες ασφαλείας, που όλες έχουν λειτουργήσει διασφαλίζοντας το δημόσιο συμφέρον, διότι εμείς δεν έχουμε να φοβηθούμε τίποτα. 
Εξάλλου, το είχα δηλώσει πριν από δέκα ημέρες ότι όποιος επίδοξος καναλάρχης δεν μπορεί να ανταποκριθεί και να πληρώσει ή να δικαιολογήσει τα χρήματά του, θα εκπέσει το επόμενο δευτερόλεπτο, όπως και έγινε. 
Και ξέρετε πού φαίνεται η διαφορά μας, κυρίες και κύριοι Βουλευτές; Δεν έχουμε παρά να συγκρίνουμε αυτή τη διαδικασία με μια αντίστοιχη διαδικασία που διενεργήθηκε επί των ημερών της Νέας Δημοκρατίας και του ΠΑΣΟΚ για τις τηλεοπτικές άδειες, με τον διαγωνισμό για το ψηφιακό φάσμα. Εμείς εξασφαλίσαμε 255 εκατομμύρια, ίσως και παραπάνω, για τέσσερις τηλεοπτικές άδειες, όταν εσείς ξεπουλήσατε το σύνολο του ψηφιακού φάσματος για 18 εκατομμύρια ευρώ, σε έναν διαγωνισμό όπου δεν συμμετείχαν έντεκα εταιρείες και τελικά εννέα, αλλά μια και μοναδική εταιρεία, σε έναν διαγωνισμό, όπου φροντίσατε να αποκλείσετε την ΕΡΤ, για να χαρίσετε όλο το ψηφιακό φάσμα στους φίλους σας και βεβαίως σε έναν διαγωνισμό, όπου όχι μόνο πόθεν έσχες δεν ζητήσατε, αλλά ούτε καν υπεύθυνη δήλωση ότι έχουν την οικονομική δυνατότητα. 
Θέλω να επαναλάβω κάτι, το οποίο σας ενοχλεί πολύ και να κλείσω. Τα 255 εκατομμύρια ήδη διοχετεύονται για τη στήριξη των συμπολιτών μας που έχουν ανάγκη. 
Ήδη δεκαπέντε χιλιάδες περισσότερα παιδιά θα πάνε φέτος στους παιδικούς σταθμούς. Έχουν ήδη ξεκινήσει και είναι ένας αριθμός ρεκόρ για τα τελευταία χρόνια. Ήδη ξεκινάει η διαδικασία και θα ολοκληρωθεί μέχρι το τέλος του χρόνου για τη στήριξη των νοσοκομείων με επιπλέον τέσσερις χιλιάδες νοσηλευτές και ήδη προχωράει η εκπόνηση ενός προγράμματος στήριξης νέων διδακτόρων. 
