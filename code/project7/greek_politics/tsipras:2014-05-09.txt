Κυρίες και κύριοι Βουλευτές, επιτρέψτε μου να ξεκινήσω με μία αναφορά στη σημερινή, πολύ σημαντική ιστορική επέτειο για τους λαούς της Ευρώπης. Συμπληρώνονται εξήντα εννέα χρόνια από τη μεγάλη αντιφασιστική νίκη, τη μεγάλη νίκη των λαών της Ευρώπης απέναντι στο φασισμό, μια νίκη των λαών της Ευρώπης απέναντι στην πιο μαύρη ιδεολογία, που προκάλεσε τον όλεθρο, τη φρίκη στην ευρωπαϊκή ήπειρο, αλλά και σε όλη την ανθρωπότητα.   
Η χώρα με τις μεγαλύτερες απώλειες, αναλογικά με τον πληθυσμό της, ήταν η χώρα μας και οφείλει να τιμά τη σημερινή ημέρα, να τιμά τους Έλληνες πατριώτες που αντιστάθηκαν και πολέμησαν, με όλες τους τις δυνάμεις, την ιδεολογία του μίσους και τον κατακτητή. 
Και με την ευκαιρία αυτή θα ήθελα να πω ότι ο ΣΥΡΙΖΑ δεσμεύεται ότι θα δώσει όλες του τις δυνάμεις ώστε το φάντασμα του φασισμού να μην ξαναγυρίσει στην πατρίδα μας, να μην ξαναγυρίσει στην Ευρώπη, να μην ξαναριζώσει πουθενά αλλού στον κόσμο. Θα δώσει όλες του τις δυνάμεις ώστε η νίκη κατά του φασισμού να είναι παντοτινή. 
Θέλω, όμως, με την ευκαιρία να επισημάνω ότι παράλληλα, σήμερα συμπληρώνονται και εξήντα εννέα χρόνια αδράνειας της ελληνικής πολιτείας για την απόδοση δικαιοσύνης, εξήντα εννέα χρόνια που οι ελληνικές κυβερνήσεις έβαλαν στο ράφι το ιστορικό αυτό θέμα, που παραμένει ανεκπλήρωτο, τις οφειλές της Γερμανίας απέναντι στον ελληνικό λαό, απέναντι στην αξιοπρέπεια της χώρας και ο ΣΥΡΙΖΑ δεσμεύεται πως, αν έχει τη στήριξη και την εμπιστοσύνη του λαού μας, αυτά τα εξήντα εννέα χρόνια αδράνειας και αδιαφορίας δεν θα γίνουν εβδομήντα. Αυτό το ιστορικό χρέος θα εκπληρωθεί! 
Κυρίες και κύριοι Βουλευτές της κυβερνητικής πλειοψηφίας, καταλαβαίνω ότι η σημερινή συζήτηση –πώς να το πω;- σας χαλάει λίγο την προεκλογική «σούπα» του success story και θολώνει το παραμύθι περί τέλους των μνημονίων. Γι’ αυτό και παρακολουθώντας χθες και σήμερα τη συνεδρίαση, διαπιστώνω ότι είστε λίγο αμήχανοι. Η επιχειρηματολογία σας γίνεται εξόχως αντιφατική. Διότι μέχρι τώρα σε κάθε παρόμοια συζήτηση είχατε μια διαφορετική μανιέρα επιχειρημάτων. Προσπαθούσατε να πείσετε πως τα μνημόνια και τα μεσοπρόθεσμα προγράμματα είναι ευλογία, πως δεν υπάρχει άλλη εναλλακτική λύση και άλλος δρόμος. Άλλοι ενδεχομένως να έλεγαν ξανά πως διαφωνούν κάθετα, πως γνωρίζουν ότι αυτό που ψηφίζουν είναι λάθος αλλά τι να κάνουν, είναι εκβιαζόμενοι και γι’ αυτό ψηφίζουν.
Σήμερα, όμως, αυτά τα επιχειρήματα, αυτές οι αφηγήσεις που ακούγαμε εδώ και τέσσερα χρόνια, έχουν κάπως αλλάξει, διότι στις 18 και στις 25 του μήνα έχουμε εκλογές. Έπρεπε, λοιπόν, να επινοηθεί και να σχεδιαστεί στην τελευταία της λεπτομέρεια μια άλλη αφήγηση μπας και γλιτώσετε την εκλογική συντριβή, που δεν το βλέπω. 
Έτσι, επινοήσατε το κοινωνικό μέρισμα, το πλεόνασμα του πλεονάσματος, τα νέα greek statistics. Έτσι επινοήσατε την περιβόητη έξοδο στις αγορές, που ήταν έξοδος στον δανεισμό, και κυρίως προσπαθήσατε να ξαναστήσετε το παραμύθι ότι τα μνημόνια τελειώνουν, ότι η ανάπτυξη έρχεται.
Για κακή σας τύχη, όμως, αυτό που συζητάμε σήμερα, αυτό που καλείται η κυβερνητική πλειοψηφία να ψηφίσει σήμερα, το μεσοπρόθεσμο, όσο και αν θέλετε να το βαφτίσετε διαφορετικά, όσο και αν προσπαθείτε να βαφτίσετε το κρέας ψάρι, λέγοντας ότι είναι ο οδικός χάρτης για την έξοδο από το μνημόνιο, στην πραγματικότητα είναι η πιο καλή, η πιο ουσιαστική απόδειξη ότι τα μνημόνια και οι επιλογές της λιτότητας όχι μόνο δεν θα τελειώσουν, εάν συνεχίσετε εσείς να κυβερνάτε αλλά θα εμβαθυνθούν τα επόμενα χρόνια, θα υπάρξει εμβάθυνση αυτού του καθεστώτος που εδώ και τέσσερα χρόνια οικοδομείται στην πατρίδα μας. 
Και για κακή σας τύχη, επίσης, αποκαλύφθηκε  και στα μέσα ενημέρωσης αυτό που εμείς ονομάζουμε νέο μνημόνιο, δηλαδή οι νέες δεσμεύσεις που έχετε ήδη πάρει και έχετε έτοιμες στα συρτάρια να τις φέρετε αμέσως μετά τις ευρωεκλογές. Ζητήσαμε να καταθέσει στη Βουλή ο Υπουργός των Οικονομικών αυτές τις νέες δεσμεύσεις, αυτό το νέο μνημόνιο. Μας απάντησε ότι θα το αναρτήσει στην ιστοσελίδα του Υπουργείου Οικονομικών αφού συμφωνηθεί.
Κατά την άποψή μας, αυτή η απάντηση αποτελεί προσβολή της κοινοβουλευτικής διαδικασίας αλλά αποτελεί και προσβολή της νοημοσύνης του ελληνικού λαού. Για εμάς είναι σαφές ότι θέλετε, επιδιώκετε, επιθυμείτε ο ελληνικός λαός να πάει στην κάλπη με κλειστά τα μάτια, χωρίς να ξέρει ότι έχετε ήδη συμφωνήσει για την κατάργηση των τριετιών, ότι συμφωνήσατε να απελευθερώσετε απολύσεις, ότι συμφωνήσατε να κλείσετε και άλλα νοσοκομεία. Νομίζω, όμως, ότι οι περισσότεροι πια σας έχουν πάρει χαμπάρι.
Γι’ αυτό άλλωστε και αυτός ο πανικός των τελευταίων ημερών. Γι’ αυτό και αυτοί οι άσφαιροι εκβιασμοί του κ. Βενιζέλου. Γι’ αυτό και οι διχαστικές αντιπολιτευτικές κορώνες του κ. Σαμαρά στον ΣΥΡΙΖΑ. Γι’ αυτό, αν θέλετε, και η εσωτερική γκρίνια. Γι’ αυτό και τα περί μικρού κόμματος, περί Γουλιμήδων, τηλεμαϊντανών και «αλεξιπτωτιστών», που εκστομίζουν τα στελέχη της Νέας Δημοκρατίας για τους συμμετέχοντες στο ευρωψηφοδέλτιο και για το κόμμα του κ. Σαμαρά.
Γι’ αυτό και πλέον το μόνο που συζητάτε ανοικτά είναι το μέγεθος και το είδος της ήττας που θα έχετε στις ευρωπαϊκές εκλογές. Γιατί αυτό το μέγεθος και το είδος της ήττας, της τιμωρίας, δεν αφορά το τι θα παρουσιάσουν τα μέσα ενημέρωσης ή οι δημοσκοπήσεις ή τι θα ψηφίσει σήμερα η Βουλή. Αφορά το τι θα επιλέξει ο ελληνικός λαός στις 18 και στις 25 του Μάη.
Όλα αυτά όμως, ξέρετε, κυρίες και κύριοι της Κυβέρνησης, όχι μόνο δεν καταφέρνουν να συσπειρώσουν τα δυο κόμματα που κυβερνάνε αλλά φανερώνουν τρόμο και πανικό. Τρόμο και πανικό και εντός Ελλάδας αλλά και εκτός, πανικό για μια Κυβέρνηση που καταρρέει.
Το μεσοπρόθεσμο που συζητάμε σήμερα, είναι μόνο ο πρόλογος όσων σχεδιάζει η Κυβέρνηση, αν περάσει τον κάβο των τοπικών και ευρωπαϊκών εκλογών. Διότι, κύριοι της Κυβέρνησης, λέτε ψέματα ότι τα μνημόνια τελείωσαν, όπως λέγατε τερατώδη ψέματα και ανάμεσα στο Μάη και τον Ιούνη του 2012, όταν τάζατε επαναδιαπραγμάτευση του μνημονίου ενώ είχατε ήδη έτοιμα στα συρτάρια νέα σκληρά και βάρβαρα μέτρα που εφαρμόσατε αμέσως μετά, όταν καταφέρατε να ξεγελάσετε τον ελληνικό λαό. 
Οι πραγματικές προθέσεις σας είναι να δέσετε τη χώρα στο άρμα της λιτότητας για πολλά ακόμα χρόνια. Και η λιτότητα το μόνο που γεννάει είναι προβλήματα, σημαίνει νέα επώδυνα μέτρα. Το μεσοπρόθεσμο δε, που καλείται σήμερα το ελληνικό Κοινοβούλιο να υπερψηφίσει, αποτελεί τη μονιμοποίηση των μνημονίων, αποτελεί την απόλυτη συνταγή της αποτυχίας και της καταστροφής, δηλαδή περικοπές δαπανών, αυξήσεις φόρων, μειώσεις μισθών παντού, νέες ιδιωτικοποιήσεις, περαιτέρω διάλυση της μεσαίας τάξης και των ελεύθερων επαγγελματιών σε μια ήδη διαλυμένη από τα μνημόνια και τα βάρβαρα μέτρα ελληνική κοινωνία. Αυτήν τη συνταγή του θανάτου που ακολουθείτε πιστά τα τέσσερα τελευταία χρόνια επιθυμείτε να συνεχίσουμε για πολλά ακόμα χρόνια. Αυτές είναι οι πραγματικές σας προθέσεις. Να κάνετε το μνημόνιο καθεστώς, να κάνετε το μνημόνιο και τη δημοσιονομική πειθαρχία το νέο σύνταγμα της χώρας μας. 
Με το νέο μνημόνιο που στήνετε, με το κράτος εκτάκτου ανάγκης που οικοδομείτε όχι μόνο δεν αφήνετε καμμία προοπτική για ανάπτυξη, παραγωγική ανασυγκρότηση και ανάκαμψη από την κρίση, ανόρθωση της οικονομίας αλλά δίνετε τη χαριστική βολή, γυρίζετε τη χώρα πολλές δεκαετίες πίσω. Περιγράφετε και σχεδιάζετε μια χώρα με φθηνό εργατικό προσωπικό, φθηνές υπηρεσίες, με μικρό έως ανύπαρκτο κοινωνικό κράτος, μια χώρα χωρίς προοπτική και μέλλον και απορείτε μετά γιατί ο κόσμος είναι οργισμένος, γιατί σάς γυρνά την πλάτη; Γιατί απλά μπροστά στα κοινωνικά συντρίμμια διαρκώς του αραδιάζετε ατελείωτα ψέματα. 
Όμως ακόμα και αυτοί που σας στηρίζουν, ξέρετε προσπαθούν να μην εκτεθούν και σας διαψεύδουν καθημερινά. Σας διαψεύδει η έκθεση του ΟΟΣΑ, που μιλά για την Ελλάδα ως μία χώρα σε μόνιμη οικονομική βλάβη. Σας διαψεύδει το ίδιο το Γραφείο Προϋπολογισμού της Βουλής που λέει ότι τα πλεονάσματα που εσείς λέτε ότι θα πετύχετε, στη σύγχρονη οικονομική ιστορία της Ευρώπης τα έχει καταφέρει μόνο μία χώρα -η οποία, όμως, ήταν πετρελαιοπαραγωγός και πολύ καλά οργανωμένη- η Νορβηγία. Δεν ξέρω αν έχετε ανακαλύψει πετρελαιοπηγές που θα μας βγάλουν από την κρίση άμεσα, την επόμενη εξαετία! Σας διαψεύδει η ίδια η EUROSTAT που δεν αναφέρει καν τη λέξη πλεόνασμα. 
Σας διαψεύδουν, όμως, κυρίως όσα έχετε κάνει και όσα έχετε δεσμευτεί τα τελευταία χρόνια. Διότι το βασικό σας χαρακτηριστικό είναι η αναξιοπιστία. Και είναι βέβαιο πια, όλοι το ξέρουν ότι έχετε δεσμευτεί για νέες, χιλιάδες απολύσεις στο δημόσιο τομέα, ότι έχετε δεσμευτεί για νέες μειώσεις των συντάξεων, για εξαφάνιση των επικουρικών, ότι έχετε δεσμευτεί για ιδιωτικοποίηση των πάντων σε αυτήν τη χώρα, να μην αφήσετε τίποτα απούλητο και με αδιαφανείς μάλιστα διαδικασίες.
Θα ήθελα να σας ζητήσω να φέρετε στη Βουλή και τις τέσσερις διαδοχικές συμβάσεις που έχετε υπογράψει για το Ελληνικό, να δούμε με ποιους όρους διαπραγματεύεστε, να δούμε ποια συμφέροντα εξυπηρετείτε. Σας προκαλώ να τις φέρετε στη Βουλή!
Αυτό όμως που κάνετε πια είναι εμμονή, είναι δογματισμός, σε μια αποτυχημένη νεοφιλελεύθερη ιδεοληψία και φανερώνει το πραγματικό σας πρόσωπο. Αποκαλύπτεται ο πραγματικός, κυνικός και επικίνδυνος για τον τόπο ρόλος σας. 
Οι αποφάσεις σας για τους αιγιαλούς, η απόφασή σας για το νερό -παρ’ ότι γνωρίζετε την αντίθετη θέση του Συντάγματος και όσα πρόκειται να καθαρογραφούν μετά από τη συνεδρίαση της ολομέλειας του Συμβουλίου της Επικρατείας- οι αποφάσεις σας για τον αποχαρακτηρισμό εκατομμυρίων στρεμμάτων δάσους, ένα και μόνο πράγμα φανερώνουν. Δεν σας νοιάζει αυτός ο τόπος! Δεν σας νοιάζουν οι επόμενες γενιές! Το μόνο που σας απασχολεί, το μόνο που σας νοιάζει είναι να συνεχίσετε στις καρέκλες της εξουσίας και γι’ αυτό εκλιπαρείτε και πασχίζετε μόνο για τη στήριξη των δανειστών, της διαπλοκής και της κ. Μέρκελ. Μόνο που στις εκλογές, όσο και αν αυτοί σας στηρίζουν, δεν θα ψηφίσουν αυτοί. Θα ψηφίσει ο ελληνικός λαός που λεηλατείτε τόσα χρόνια κι η επιλογή του θα είναι καθοριστική για το μέλλον του τόπου.
Κυρίες και κύριοι Βουλευτές, ήλπιζα ότι έστω σε αυτήν τη συνεδρίαση, θα έκανε την τιμή στο Σώμα ο Πρωθυπουργός να έρθει στο Κοινοβούλιο να τοποθετηθεί, ο Πρωθυπουργός των μονολόγων και της συκοφαντίας των πολιτικών αντιπάλων. Ήλπιζα ότι θα έκανε τον κόπο να εγκαταλείψει τους εμφυλιοπολεμικούς μονολόγους, τους διχαστικούς μονολόγους, και να προσέλθει στη Βουλή να συζητήσει με τα κόμματα, με τους εκπροσώπους του λαού μας και να αντιπαρατεθεί πολιτικά. 
Αν βέβαια δεν θέλει να το κάνει στη Βουλή, εμείς τον καλούμε να το κάνει οπουδήποτε θέλει, αρκεί να σταματήσει επιτέλους να κρύβεται σε αυτό το υπερπροστατευτικό περιβάλλον που του έχουν χτίσει όσοι τον στηρίζουν. Διότι αν νομίζει ότι θα δοξαστεί κρυπτόμενος, εμείς του λέμε ότι μάλλον θα καταρρεύσει κρυπτόμενος. Κι αυτό είναι πολύ χειρότερο από το να καταρρεύσει δίνοντας τουλάχιστον τη μάχη, αντιπαρατιθέμενος. 
Από τη μεριά μου, έχω κάθε καλή διάθεση να συζητήσω μαζί του. Φαντάζομαι το ίδιο κι όλα τα κόμματα. Προσωπικά, μάλιστα, δεν έχω κανένα απολύτως πρόβλημα να συζητήσω τη δική του πολιτική ατζέντα, την ατζέντα που προσπαθεί να επιβάλει ο ίδιος ο κ. Σαμαράς. Δέχομαι, αν θέλετε, την πρόκληση να μη μιλήσουμε καθόλου για τα μνημόνια, να μη μιλήσουμε για το τι έκανε ο ίδιος αυτά τα χρόνια αλλά να μιλήσουμε για το αύριο, να μιλήσουμε για το ποια Ελλάδα θέλουμε, τη «νέα Ελλάδα», όπως λέει τώρα τελευταία ο κ. Σαμαράς. 
Όμως, αν υπάρχει «νέα Ελλάδα», τότε πρέπει να παραδεχθείτε ότι υπάρχει και «παλιά Ελλάδα», στην οποία θέλω να σας υπενθυμίσω -όπως και στον Πρωθυπουργό- ότι η Αριστερά δεν κυβέρνησε ποτέ. Η Αριστερά ήταν πάντοτε παρούσα σε όλες τις κρίσιμες μάχες του ελληνικού λαού, σε όλες τις κρίσιμες στιγμές, στην πρώτη γραμμή του αγώνα, πρωταγωνίστρια! Όμως, ποτέ άλλοτε δεν είχε την ευκαιρία και την ευθύνη της διακυβέρνησης αυτού του τόπου.
Η «παλιά Ελλάδα», κυρίες και κύριοι συνάδελφοι, είναι αυτή που χρεοκόπησε. Και εσείς που κυβερνούσατε είστε αυτοί που την χρεοκόπησαν. Η «παλιά», χρεοκοπημένη Ελλάδα είναι αυτή που εσείς φτιάξατε τόσα χρόνια, όπου δούλευαν οι πολλοί για να πλουτίζουν οι ελάχιστοι. Αν κάνετε μία απογραφή της «παλιάς Ελλάδας», θα βρείτε πρόσωπα και πολιτικές, κόμματα και οικονομικούς παράγοντες που ακόμα και σήμερα κυβερνούν αυτόν τον τόπο, που μας κατέστρεψαν και τώρα παριστάνουν τους σωτήρες. Η «παλιά Ελλάδα», ξέρετε, είχε προστάτες, βασιλιάδες, χούντες, φασισμό. 
Είχε και έχει νέους προστάτες, δανειστές, τρόικες. Ποιος λέτε, λοιπόν, αλήθεια να είναι η παλιά Ελλάδα; Εμείς ή εσείς; Εσείς είστε η παλιά Ελλάδα. Είστε οι πιο χαρακτηριστικοί εκπρόσωποι του παλιού, του γερασμένου, του χρεοκοπημένου πολιτικού συστήματος που έριξε το λαό  μας και τη χώρα μας στα βράχια.
Ο κ. Σαμαράς σήμερα μιλάει για το νέο και μάλιστα μιλάει για τη σταθερότητα αλλά ήταν ο ίδιος άνθρωπος, ο ίδιος πολιτικός, που όχι χθες ούτε προχθές αλλά είκοσι έξι χρόνια πριν που ήταν στην κεντρική πολιτική σκηνή, οδήγησε από μία θέση ευθύνης τη χώρα σε μία μεγαλειώδη ήττα με τις εμμονές του στο Μακεδονικό και αργότερα έριξε την ίδια την Κυβέρνηση στην οποία συμμετείχε. Και η παράταξή του τον κατηγόρησε τότε για φορέα συμφερόντων. Το ίδιο και αυτός την παράταξή του. Ποιος είναι, λοιπόν, το  νέο και ποιος το παλιό σ’ αυτόν τον τόπο; Και  ποιος μπορεί σήμερα να εμφανίζεται ως εγγυητής της σταθερότητας και της ομαλότητας;
Κυρίες και κύριοι συνάδελφοι, τα έχετε κάνει όλα και ο ελληνικός λαός δεν ξεχνά. Δεν μπορείτε σήμερα εσείς να αυτοπαρουσιάζεστε ως το καινούργιο, διότι είστε το παλιό. Είστε το παλιό που καταρρέει. Είστε οι εκφραστές της παλιάς Ελλάδας και η παλιά Ελλάδα είναι το πολιτικό και οικονομικό σύστημα της διαπλοκής και της διαφθοράς που κυβέρνησε για δεκαετίες τον τόπο και διαχειρίστηκε αυτήν την κρίση με τον τρόπο που τη διαχειρίστηκε.
Θα τολμούσα να πω ότι η παλιά Ελλάδα είναι τα κόμματά σας, η Νέα Δημοκρατία και το ΠΑΣΟΚ αλλά εκπρόσωποι της παλιάς Ελλάδας είναι και οι ίδιοι οι Αρχηγοί σας, ο κ. Σαμαράς και ο κ. Βενιζέλος. Η νέα Ελλάδα, η Ελλάδα για την οποία αξίζει κανείς να αγωνιστεί, η Ελλάδα για την οποία αξίζει να αγωνιστούμε μαζί με το λαό, δεν μπορεί να έχει καμμία σχέση με το παλιό που σήμερα διαλύει τη χώρα, καταστρέφει το λαό, διαλύει και καταστρέφει, πριν οριστικά καταρρεύσει και αυτό. Γιατί στη νέα Ελλάδα, η δημόσια περιουσία δεν θα ξεπουλιέται, θα φυλάσσεται για τις επόμενες γενιές, αυτός ο τόπος θα ανήκει στους πολίτες του. Η νέα Ελλάδα, δεν θα ξεχάσει τα δικά σας χρέη από τα δάνεια του παρελθόντος αλλά θα αγωνιστεί για να μην κουβαλούν οι επόμενες γενιές τα χρέη τα δικά σας, τα χρέη του παρελθόντος. Θα είναι μία περήφανη και ανεξάρτητη χώρα.
Στη νέα Ελλάδα, το κράτος θα φτιαχτεί από την αρχή προς όφελος των πολιτών, όχι προς όφελος των συμφερόντων που και σήμερα υπηρετείτε. Το κράτος ούτε θα παρακολουθεί ούτε θα εκβιάζει. Η νέα Ελλάδα θα είναι μία δίκαιη χώρα. Ο πλούτος θα μοιράζεται δίκαια σε όλους. Τα κέρδη θα ανήκουν στους παραγωγούς και όχι στους μεσάζοντες. Η φορολογία, δεν θα είναι τιμωρία για τους νέους αγρότες, τους εργαζόμενους στις νέες τεχνολογίες, τους νέους ελεύθερους επαγγελματίες. Γιατί η νέα Ελλάδα, θα έχει παραγωγική στρατηγική και σχέδιο στους κλάδους που αποτελούν συγκριτικά πλεονεκτήματα για τον τόπο και μπορούν να φέρουν την ανάπτυξη. Στη νέα Ελλάδα, θα υπάρχει ελεύθερη πρόσβαση στη δημόσια δωρεάν παιδεία. Όλοι θα έχουν δικαίωμα στη μόρφωση κι όχι μόνο τα παιδιά των οποίων οι οικογένειες έχουν τη δυνατότητα.
 Θα είναι χώρα του πολιτισμού. Οι γυναίκες θα πάρουν τη θέση που τους αξίζει. Θα είναι χώρα δημοκρατική, η πιο δημοκρατική χώρα που θα τηρείται το Σύνταγμα, θα είναι σεβαστά και απαραβίαστα τα δικαιώματα των πολιτών. Και κυρίως, σε αυτήν τη νέα Ελλάδα, δεν θα μπορούν να κυβερνούν πρωθυπουργικοί φίλοι, δεν θα μπορούν οι διάφοροι «Μπαλτάκοι» να καθορίζουν την πολιτική ζωή μαζί με τους νεοναζί. 
Κυρίες και κύριοι Βουλευτές, απ’ ό,τι καταλαβαίνετε και απ’ ό,τι νομίζω καταλαβαίνει πάρα πολύ καλά ο κόσμος που μας παρακολουθεί, δεν έχει νόημα να παίζετε πια με τις λέξεις. Αν υπάρχει μία πιθανότητα σε αυτόν τον τόπο να έρθουμε σε ρήξη με το παλιό και να οικοδομήσουμε μία πραγματικά νέα Ελλάδα, αυτό δεν θα το κάνετε εσείς που εκπροσωπείτε το παλιό. Αυτό θα το κάνει ο ΣΥΡΙΖΑ. 
Ο ΣΥΡΙΖΑ θα χτίσει τη νέα Ελλάδα μαζί με το λαό μας, που με την ψήφο και τους αγώνες του, πολύ σύντομα θα ξεφορτωθεί οριστικά το παλιό και θα θέσει τις βάσεις ώστε να ξαναχτίσουμε μαζί μια πραγματική νέα Ελλάδα δημοκρατίας, δικαιοσύνης και προκοπής. Και να είστε βέβαιοι ότι αυτή η μέρα δεν θα αργήσει πολύ!
